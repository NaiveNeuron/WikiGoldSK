<doc id="1047" title="Abrahám (biblická postava)" url="https://sk.wikipedia.org/wiki?curid=1047">

Abrahám (staršie (napr. v Palkovičovej Biblii) a v českých prekladoch Biblie Abraham; zriedkavo Abráhám; hebr.  – novoheb. "Avraham", heb. podľa tiberiadskej vokalizácie "Avráhám"; lat. ; arab. "Ibráhím") je biblická postava zo starozákonnej knihy Genezis, patriarcha, od ktorého odvodzujú svoj pôvod Židia a cez syna Izmaela aj Arabi. Jeho meno je doložené v mezopotámskych klinopisných textoch z 2. polovice 3. tisícročia pred Kr.
Abrahám je predstavovaný ako vzor človeka, ktorý sa spolieha na Božie zasľúbenia. Tri hlavné monoteistické náboženstvá: judaizmus, kresťanstvo a islam sa hlásia k Abrahámovi ako praotcovi viery. Od Abraháma sa odvodzujú vyvolení Izraela a ich domáce právo na zem Kanaán.
Jeho meno sa v Biblii uvádza dvojako. Abram (heb. podľa tiberiadskej vokalizácie "Avrám" – doslova "vznešený otec") vyvolený za praotca Židov výslovne (Gen 17 – 5) dostáva od Boha spolu s novým poslaním aj nové meno – Abrahám (otec národov).
Prostredníctvom Sema (Šéma) je Abrahám Nóachovým potomkom z deviateho pokolenia. S rodinou svojho otca Táreho (Teracha) sa presťahoval z chaldejského (babylonského) mesta Ur do Haranu (Cháranu) v severnej Mezopotámii. Mal 75 rokov, keď dostal Boží príkaz, aby opustil vlasť svojich predkov a odišiel do Kanaánu. Abrahám sa tam s manželkou Sárou (Saraj), synovcom Lotom (Lótom) a 
služobníctvom vydal a pôsobil tam ako patriarcha rodu. Keď v tej oblasti vypukol hladomor, presťahovali sa do Egypta.
Tu Abrahám, aby ho nezabili, vyhlásil, že Sára je jeho sestra. Tak sa Sára dostala do faraónovho háremu a Abrahám bol bohato obdarovaný. Boh vtedy potrestal faraóna ťažkými ranami, preto faraón vrátil Sáru Abrahámovi a vyhnal ich z krajiny. (Podobný príbeh sa stal aj v krajine Abimelecha/Abímelecha).
V Kanaáne sa Abrahám a Lot (Lót) rozišli, aby medzi nimi nevznikli spory o pastviny. Lot (Lót) si vybral úrodnejšiu oblasť okolo Sodomy a Gomory, zatiaľ čo Abrahám sa usadil pri Hebrone (Chebróne), kde si neskôr kúpil aj rodinnú hrobku. Keď sa dozvedel, že Lota (Lóta) zajali nepriateľské vojská (kráľ Elamu), išiel mu so svojimi ozbrojenými sluhami na pomoc a vyslobodil ho. Víťazne sa vracajúceho Abraháma privítal chlebom a vínom Melchizedech (Melchisedech), kráľ Sálemu (asi Jeruzalem).
Abrahám a Sára nemali deti, preto Sára ponúkla Abrahámovi svoju egyptskú slúžku Agar (Hagar), ktorá mu porodila syna Izmaela. (Abrahám sa po smrti Sáry oženil s Keturou, ktorá mu porodila šesť synov.) Boh však sľúbil Abrahámovi syna od Sáry a uzavrel s ním a s jeho potomstvom večnú zmluvu (hebr. "brit"), ktorej vonkajším znakom je obriezka (hebr. "brit mila"). 
Jedného dňa sa Abrahámovi zjavil sám Boh v podobe troch mladých mužov (anjelov, v kresťanstve symbol Najsvätejšej Trojice), aby potvrdil sľub o narodení syna, presvedčil sa o hriešnosti Sodomy a Gomory a zničil obidve hriešne mestá. Keď sa narodil sľúbený syn Izák, Abrahám mal 100, Sára mala 91 a jeho brat Izmael mal 14 rokov.
Boh podrobil Abraháma skúške viery: Prikázal mu, aby svojho milovaného syna obetoval. Abrahám bol pripravený priniesť túto obeť, ale Boh mu v tom na poslednú chvíľu zabránil. Abrahám ako náhradu obetoval baránka Akeda. Abrahám zomrel vo veku 175 rokov, keď sa Izákovi postaral o ženu v osobe Rebeky.
Abraháma pochovali jeho synovia Izák a Izmael v jaskyni Machpéla.

</doc>
<doc id="3428" title="Romanova ulica" url="https://sk.wikipedia.org/wiki?curid=3428">

Romanova ulica (predtým "Togliattiho ulica") je ulica v Bratislave, v mestskej časti Petržalka. Nachádza sa v miestnej časti Háje, sektor Zrkadlový Háj a sektor Háje 1.
Tiahne sa od Chorvátskeho ramena zo západu na východ, pričom nadväzuje na Jiráskovu. Za Kauflandom do nej z južnej strany kolmo ústi Rovniankova, následne zo severu Osuského. Pri Dome kultúry Zrkadlový háj sa lomí a pokračuje na juh, je ohraničená z východnej strany ulicami Ambroseho a Bradáčova a zo západnej Rovniankovou. Pri Technopole kolmo ústí do Kutlíkovej.
Vznikla v roku 1976 v rámci výstavby panelákového sídliska pod názvom Togliattiho ulica. Bola pomenovaná podľa Palmira Togliattiho (1893 – 1964), predsedu Komunistickej strany Talianska. Bytový dom Romanova 33 a 35 bol ako prvý novopetržalský panelový dom 3. augusta 1977 skolaudovaný. 
Od 1. apríla 1991 má súčasný názov, podľa Štefana Boleslava Romana (1921 – 1988), prvého predsedu Svetového kongresu Slovákov.
Na ulici sa nachádza jediná petržalská pobočka obchodného reťazca Kaufland.
Na Romanovej 20 má sídlo predajňa potravín Terno Plus. Na Romanovej 4 sídli súkromná očná ambulancia.
Zastávka MHD "Romanova" je obsluhovaná autobusovými linkami 68, 83, 92, 95, 96, 192, 196, N95 a N99. Nachádza sa oproti Domu kultúry Zrkadlový háj na Osuského ulici. Na cestnej komunikácii smerom na Jiráskovu sa nachádza ďalšia autobusová zastávka "Romanova", kde zastavuje autobus 99. Časť obyvateľov Romanovej ulice má bližšie zastávku "Bradáčova" v blízkosti predajne Terno, ktorá je obsluhovaná linkami 83, 92, 95, 99, 192, N95.

</doc>
<doc id="5897" title="Giuseppe Verdi" url="https://sk.wikipedia.org/wiki?curid=5897">

Giuseppe Fortunino Francesco Verdi (10. október 1813, Le Roncole, Taliansko – 27. január 1901, Miláno) bol taliansky hudobný skladateľ. Jeho dielo bolo veľmi populárne už za jeho života a zostáva ním dodnes.
Narodil sa v mestečku Roncole neďaleko Parmy. Prvé hudobné vlohy prejavil ako osemročný, a tak mu rodičia v bazáre kúpili spinet.
Svoje hudobné vzdelanie získal v Bussete, kam sa presťahoval v roku 1824, od Ferdinanda Provesiho. Potom študoval súkromne (na konzervatórium ho v roku 1832 pre „nedostatok talentu“ nevzali) kompozíciu v Miláne u Vincenza Lavigna. V rokoch 1836 - 1839 bol dirigentom mestského orchestra a riaditeľom hudobnej školy v Bussete. V roku 1838 Giovanni Ricordi kúpil jeho autorské práva. Ricordiovci ich vlastnili celý Verdiho život.
Od roku 1839 žil ako slobodný umelec v Miláne, v Paríži a na svojom majetku pri Bussete. O mesiac nato mu zomrel syn a po pár mesiacoch zomrela aj dcéra a manželka. Písal sa rok 1840 a mladý vdovec musel prehltnúť fatálny neúspech svojej druhej opery, ktorú po premiére stiahli z repertoáru. Zdrvený Verdi sa utiahol do súkromia a krízu sa pokúsil vyriešiť prácou. Jeho prvým ozajstným úspechom bola opera "Nabucco" (1842) s premiérou v La Scale a spevom sopranistky Giuseppiny Strepponiovej, ktorá sa stala jeho milenkou a neskôr druhou ženou. Táto biblická opera s nezabudnuteľným židovským zborom v závere tretieho dejstva z neho spravila národného skladateľa číslo jeden.
V posledných rokoch života sa venoval revízii starších diel a celkom úspešne sa pokúsil vykročiť zo sveta opery svojím "Requiem" a sakrálnymi skladbami "Te Deum" a "Stabat mater". Vlastenecké námety prvých opier ho spojili s hnutím za zjednotenie Talianska, preto zomrel ako národný hrdina.
Zomrel 27. januára 1901 na následky komplikovaného infarktu. Komorný smútočný obrad sa konal presne podľa jeho želania „Bez hudby a spevu“. Ulice Milána v deň pohrebu zaplnilo asi štvrť milióna Talianov.
Stredobodom jeho opier je človek. Jeho estetickým krédom bola jednoduchosť, prirodzenosť a pravdivosť. Bol realistom, volil pravdivú charakteristiku a napriek zdanlivo naivným a konvenčným prostriedkom strhuje pravdivosť citového zážitku pátosom, silou vášne a ušľachtilosťou hudobnej krásy. Operná tvorba G. Verdiho vychádza z dvestoročnej tradície talianskej opery. Používal tradičné, uzavreté formy. Faktúra jeho orchestra nikdy neprerástla do symfonických rozmerov.
Verdi chcel svoju hudbu založiť na pravdivosti pocitov a vernosti ich melodického vyjadrenia. Bol špecialista na melódiu, dramatickosť a orchestrálnu farebnosť. V jeho dielach všetko stojí na ľudskom hlase, nikdy nedovolil dominovať orchestru. Zaujímal ho predovšetkým človek – a keď mu cenzúra v "Maškarnom bále" zakázala historický rámec deja, Verdi jednoducho spravil zo švédskeho kráľa bostonského guvernéra a podstate opery to vôbec neublížilo.
Jeho tvorba sa delí do troch období.

</doc>
<doc id="10410" title="Meteorológia" url="https://sk.wikipedia.org/wiki?curid=10410">

Meteorológia (z gréc.: μετέωρον, "metéōron", „vysoko v oblakoch“; a λόγος, "lógos", „veda“) je veda, ktorá sa zaoberá atmosférou. Študuje jej zloženie, stavbu, vlastnosti, javy a deje v nej prebiehajúce, napríklad počasie. Meteorológia je považovaná za časť fyziky, preto je často chápaná ako „fyzika atmosféry“ a vyučuje sa na matematicko-fyzikálnych fakultách. Na mnohých univerzitách je meteorológia často vyučovaná ako súčasť vied o Zemi, čo zohľadňuje súvislosť atmosféry s ďalšími krajinnými sférami. Meteorológia sa používa v aplikácií v rozličných oblastiach života ako je armáda, v produkcii energie, v doprave, v poľnohospodárstve a vo výstavbe. S meteorológiou úzko súvisí hydrológia. Meteorológia a hydrológia tvoria medzidisciplinárnu oblasť hydrometeorológie. Vzájomné pôsobenie medzi zemskou atmosférou a oceánom je časť oceánografie.
Meteorológia sa zaoberá najmä troposférou a stratosférou, lebo tieto časti atmosféry sú najdôležitejšie z hľadiska predpovedí počasia. Štúdiom vysokej atmosféry sa zaoberá aeronómia.
Klimatológia je veda o klíme na Zemi, o podmienkach a príčinách ich utvárania a aj o pôsobení klímy na objekty činnosti človeka, na samotného človeka i na rôzne prírodné deje a naopak. Úlohou klimatológie je študovať všeobecné zákonitosti klimatických javov, utváranie zemskej klímy, jej zmeny a kolísanie s cieľom využiť tieto poznatky na predpovedanie a melioráciu klímy. Klimatológia ako vedný odbor sa postupne osamostatňuje od meteorológie.
Anemometer, tlakomer, heliograf, aneroid, meteorologický balón, barograf, vlhkomer, termograf, teplomer, radar, družica, zrážkomer, totalizátor, ombrograf, hypsotermometer.

</doc>
<doc id="18746" title="Branč (hrad)" url="https://sk.wikipedia.org/wiki?curid=18746">

Branč (normovaný názov) alebo Brančský hrad sú zrúcaniny hradu, ktoré sa nachádzajú v Myjavskej pahorkatine na homoľovom kopci vo výške , priamo nad miestnou časťou obce Podbranč, Podzámkom.
Pohraničný hrad strážiaci cesty cez Malé Karpaty na Moravu. Hrad Branč dal postaviť magister Aba z Hlohovca v rokoch 1251 – 1261. Najstaršia písomná zmienka je z roku 1317. Hrad sa rozkladá na ploche približne vo výške Je rozdelený na dve časti: dolný hrad a stredný hrad. Stredný hrad je od dolného výrazne oddelený suchou priekopou, ktorá je už miestami zasypaná suťou z hradieb stredného hradu. Stredný hrad sa funkčne delí na dve časti: severné nádvorie stredného hradu a obytná palácová časť. Bolo tu 40 izieb. Na západnom nádvorí dolného hradu (pri pomníku) bola studňa, dnes však po nej nie sú žiadne stopy, pretože je zasypaná.
Na hrade sa vystriedalo asi 40 majiteľov. Medzi najznámejších patria: Matúš Čák Trenčiansky, uhorský kráľ Karol Róbert, Matej Korvín, český kráľ Ján Luxemburský, Žigmund Luxemburský, Stibor zo Stiboríc. So Žigmundom Luxemburským sa spája rozsiahla prestavba hradu. Výsledkom bol typicky gotický skalný hrad. Posledným vlastníkom bol František Ňári. Ten sa po konvertovaní na katolícku vieru okamžite angažoval pri prenasledovaní príslušníkov iného vierovyznania. Najmä jeho zásluhou boli na hrade väznení kalvínski a evanjelickí kňazi, ktorí zomreli v jamách (väzenie po obvode múru) a majú na hrade pomník. V roku 1752 vlastnil hrad tzv. brančský kosesorát. Po vybudovaní kaštieľa v Sobotišti zostal hrad opustený, chvíľu na ňom zostal kastelán. Keďže bol hrad opustený, ľahko ho napadli a vypálili Turci.
Čiastočne zakonzervované hradné zrúcaniny.
Z obce Podzámok po vyznačenom chodníku. Asi sto metrov pod hradom je parkovisko. Z Myjavy vedie modrá turistická značka.

</doc>
<doc id="23869" title="Belá (okres Žilina)" url="https://sk.wikipedia.org/wiki?curid=23869">

Belá je obec na Slovensku v okrese Žilina. 
Belá leží v severovýchodnej časti Žilinskej kotliny, v údolí Varínky a Belianskeho potoka, ktorý vytvára Belianskú dolinu. Západne od obce sa nachádza Kysucká vrchovina, vo východnej časti sa dvíhajú výbežky Krivánskej Fatry.
Obec sa nachádza na ceste II/583, ktorá spája Žilinu s Oravou. K obci patrí aj osada Zlieň, miestna časť Nižné Kamence, rekreačná oblasť Bránica a autokemping Belá – Nižné Kamence.
Prvé dôkazy osídlenia pochádzajú z mladšej doby kamennej. Blízko obce (Lysica) sa našlo sídlisko ľudu lužickej kultúry. V mladšej dobe železnej sídlili v tejto oblasti ľudia púchovskej kultúry (vrch Hrádok v osade Zlieň). Slovanské osídlenie potvrdili nálezy keramiky v Belej z 8. a 9. storočia.
V obci sa nachádza ranogotický Kostol sv. Márie Magdalény z poslednej tretiny 13. storočia, renesančne upravený v roku 1683. Hlavný oltár barokového typu pochádza z 2. polovice 17. storočia.

</doc>
<doc id="23943" title="Krpeľany" url="https://sk.wikipedia.org/wiki?curid=23943">

Krpeľany je obec na Slovensku v okrese Martin. 
Nachádzajú sa na východnom okraji Turčianskych nív, podcelku Turčianskej kotliny, severne od derivačného Krpelianskeho kanála. Severne sa dvíha Šútovské podhorie, juhovýchodne za korytom Váhu strmo stúpa masívom Kopy Šípska Fatra.
Obec je prístupná cestou III/2131, odbočujúcej pri susednom Ratkove z cesty I/18 (Vrútky – Ružomberok) a pokračujúcou do obce Nolčovo a Sučian. Severným okrajom obce vedie železničná trať Žilina – Košice. Najbližším mestom sú západne situované Turany, Martin je vzdialený západne, Dolný Kubín severovýchodne, Ružomberok východne a krajské mesto severozápadne.
Poloha v údolí Váhu a v trase starodávnych ciest predpokladá osídlenie už v praveku. Potvrdili to nálezy z doby železnej, presnejšie z obdobia lužickej kultúry na terasách Váhu, ako aj mladšie artefakty z doby rímskej. Práve v rímskej dobe bol neďaleko obce a dôležitej cesty vybudovaný hrádok Pohanovo, ktorý bol osídlený aj po príchode Slovanov. V blízkosti sa spájala považská cesta na Liptov s cestou z Ponitria cez Blatnicu. 
Najstaršia písomná zmienka o osade pochádza z roku 1430, kedy Krpeľany patrili pod sučianske panstvo. Majitelia panstva sa často menili, až kým majetky v roku 1541 prešli pod rod Pavla Nyáryho. Šľachtická rodina vlastnila sučianske panstvo až do roku 1848. V roku 1600 mala obec 14 domov, o storočie neskôr tu pôsobilo 9 sedliakov, 1 želiar a 1 mlynár, v roku 1799 to v 34 domoch bolo už 28 sedliakov, 3 podželiari, olejkár a čižmár. V roku 1825 mali Krpeľany 326 obyvateľov v 52 domoch a tí sa živili poľnohospodárstvom, chovom dobytka, včelárstvom, ťažbou a spracovaním dreva, pálením vápna a pltníctvom. Po zrušení poddanstva nastal pozvoľný rozvoj priemyslu a podnikania, no výraznejší pokrok priniesla až výstavba Košicko-bohumínska železnice a rozšírenie cesty údolím Váhu na Liptov, ktoré však viedli opačným brehom rieky. Dopravu tak zabezpečovala kompa a člny. Spádovým centrom oblasti sa stali Sučany, kde sídlil aj notársky úrad. Poštový úrad bol od roku 1868 v Turanoch, tu tiež v roku 1895 vznikol matričný úrad. Richtára si obyvatelia volili od roku 1888. V roku 1890 mala obec 78 domov a 410 obyvateľov, spomína sa tu škola, drevená zvonica, 4 krčmy, 2 vodné mlyny a z remesiel kováč, kožušník a obuvník.
Začiatkom 20. storočia mnohí obyvatelia odišli za prácou do Ameriky, mnohé obete si vyžiadala prvá svetová vojna. V tomto období (1921) mali Krpeľany 81 domov a 402 obyvateľov, bolo obnovené vyučovanie v miestnej škole, hralo sa ochotnícke divadlo, prevádzkovaný bol mlyn a od roku 1924 Dobrovoľný hasičský zbor. Miestny odbor Matice slovenskej vznikol v roku 1934, poštový úrad bol stále v Turanoch a obvodný lekár a četnícka stanica pre obec zasa v Sučanoch. 
Od roku 1932 chránila Krpeľany pred veľkou vodou hrádza, nová škola pribudla do roku 1937. Počas vojny sa miestni obyvatelia angažovali v povstaní, pôsobilo tu ilegálne záchytné stredisko pre utečencov a od mája 1944 tu bol vytvorený ilegálny revolučný národný výbor. V povojnových rokoch nastala obnova škôd a postupný rozvoj hospodárstva, vrátane prievozu cez Váh a obnovy železničnej trate a budov. Miestny národný výbor patril do obvodného národného výboru v Turanoch.
Život v obci výrazne ovplyvnila výstavba vodného diela a derivačného kanála od roku 1949, ktoré prinieslo nové pracovné príležitosti i obyvateľov. Na pravom brehu Váhu vznikla nová zástavba, postavené boli i tri bytové domy, ubytovne pre robotníkov, sklady, kancelárie, ošetrovňa so stálou lekárskou službou a lekárska a zubná ambulancia. Vybudovaná bola tiež jedáleň s kantínou, pošta, obecná knižnica, kino, holičstvo, obuvnícka dielňa a samostatný obchodný dom, obnovená bola činnosť ochotníckeho divadla. Pribudla aj Materská škola, športové ihrisko a v zime prírodné klzisko, vybudovaný bol verejný vodovod, kanalizácia a opravené boli obecné cesty. Nové koryto Váhu odklonilo vodný tok, staré koryto bolo zasypané, čím boli dovtedy rozdelené časti obce spojené do jedného celku a rovnako sa zjednodušil prístup k železnici aj hlavnej ceste. Krpeľany sa tak v krátkom čase stali strediskovou, spádovou obcou pre Nolčovo, Ratkovo a Šútovo.
V obci sa nachádza moderný evanjelický kostol, základná škola, vodná nádrž, futbalové ihrisko, súkromná posilňovňa a klub.

</doc>
<doc id="23956" title="Turčiansky Ďur" url="https://sk.wikipedia.org/wiki?curid=23956">

Turčiansky Ďur je obec na Slovensku v okrese Martin. Nachádza sa tu gotický Kostol sv. Juraja zo začiatku 14. storočia a vrchný staviteľ mája Michal Páleš. 
Pôvodne poddanská obec dostala dnešný názov v období postavenia kostola zasväteného svätému Jurajovi okolo roku 1332 ako Eccelsio Sancti Georgi (farnosť Svätého Juraja), hoci územie ako obývané sa spomína už v listine Bela IV. z roku 1249, kedy ho daroval znievskym premonštrátom. Tradícia stavania mája sa traduje od začiatku 15. storočia. Vrchný staviteľ je, už od roku 2021, Michal Páleš prezývaný hrozný. 

</doc>
<doc id="25891" title="Rudňany" url="https://sk.wikipedia.org/wiki?curid=25891">

Rudňany sú obec na Slovensku v okrese Spišská Nová Ves, v Košickom kraji.
Obec sa nachádza v západnej časti Galmusu v Slovenskom rudohorí.
Markušovce, Matejovce nad Hornádom, Nálepkovo, Poráč, Švedlár, Závadka
1990 - 1994 Miroslav Blišťan (KSS)
1994 - 1998 Miroslav Blišťan (HZDS)
1998 - 2002 Miroslav Blišťan (SOP + KSS + ROI)
2002 - 2010 Miroslav Blišťan (NEKA)
2010 - 2014 Miroslav Blišťan
2014 - 2018 Miroslav Blišťan
2018 - Bc. Rastislav Neuvirth
1990 - 1994 - 24 poslancov
1994 - 1998 - 16 poslancov (8 HZDS, 4 SDĽ, 3 KDH, 1 KSS)
1998 - 2002 - 16 poslancov (7 SDĽ, 4 HZDS, 3 KSS, 1 DÚ, 1 SNS)
2002 - 2006 - 11 poslancov (4 KSS, 3 HZDS, 3 KDH, 1 SDKÚ)
2006 - 2010 - 11 poslancov (4 ĽS-HZDS, 2 KDH, 2 SMER-SD, 2 NEKA, 1 KSS)
Rímskokatolícky - Huta 48
Duchovný správca: Mgr. Matuš Perignáth
Materská škola - č. d. 234
Materská škola - Zimná 89
Základná škola - Zimná 96
Špeciálna škola - Zimná 83

</doc>
<doc id="26249" title="Šandal" url="https://sk.wikipedia.org/wiki?curid=26249">

Šandal je obec na Slovensku v okrese Stropkov.
Obec Šandal je jednou z obcí na severovýchode Slovenska. Leží vo východnej časti Prešovského kraja. Administratívne je v súčasnosti začlenená do okresu Stropkov. 
Obec Šandal leží v Nízkych Beskydách, v doline prítoku potoka Oľšavky. Obklopuje ju Ondavská vrchovina. Nadmorská výška v strede dosahuje 260 m, ale celkový chotár obce je v rozmedzí od 230 - 526 m. Obec má výhodnú polohu blízkosti okresného mesta Stropkov - 4 km, do susedného okresu Svidník je to 16 km a vzdialenosť od krajského mesta Prešov činí 50 km, čo je pomerne výhodné. 
Obec sa spomína v roku 1391, keď ju v spore s Rozgoňovcami získali Czudarovci. V stredoveku patrila čičvianskemu hradnému panstvu, neskôr Czudarovcom a Stropkovskému panstvu, v 19. storočí Tahyovcom. Počas prvého sčítania ľudu z roku 1787 bolo v obci 34 domov a 268 obyvateľov, podľa súpisu z roku 1828 55 domov a 434 obyvateľov, v roku 1910 249 obyvateľov. Obyvateľstvo sa zaoberalo tradičným poľnohospodárstvom. V minulosti obec administratívne patrila do druhej polovice 19. storočia do Šarišskej stolice a od roku 1881 do roku 1918 do Zemplínskej stolice. 
Symboly obce sú zapísané v Heraldickom registri Slovenskej republiky pod signatúrou S-213/2001.
V zelenom štíte zlatý snop so zľava zaseknutým strieborným položeným a prevráteným kosákom na zlatej rukoväti, sprevádzaný po bokoch v päte štítu dvomi zlatými osemhrotýmmi hviezdami.
Vlajka obce pozostáva z piatich pozdĺžnych pruhov vo farbách zelenej (4/8), žltej (1/8), zelenej (1/8), bielej (1/8) a zelenej (1/8). Vlajka má pomer strán 2:3 a ukončená je tromi cípmi, t. j. dvomi zástrihmi, siahajúci do tretiny jej listu. 
Inštitúcie a ostatné zariadenia.
V obci svoju činnosť vykonáva obecný úrad. Okrem starostu, ktorý je najvyšším zvoleným výkonným orgánom obce, rozhodovacím orgánom v najdôležitejších veciach a riešení všetkých základných otázok života v obci, je občanmi zvolené obecné zastupiteľstvo. V tomto volebnom období má 5 členov.
Na výkon prenesených kompetencií štátu na obce bola zriadená spoločná úradovňa v meste Stropkov, ktorá slúži aj pre občanov obce Šandal.
Veľký rozmach obec zaznamenala predovšetkým po druhej svetovej vojne. Do dediny bola zavedená elektrina, vybudovali sa cesty, vystaval sa kultúrny dom, budova predajne potravín a pohostinstva, obyvatelia si budovali svoje nové rodinné domy. V druhej polovice 20. storočia sa rapídne zlepšil život na našich dedinách, a nebolo to inak ani v tej našej. 
Obec je v súčasnosti splynofikovaná a má vlastný verejný vodovod, ktorý bol odovzdaný do používania v roku 1994. Zdrojom vody sú tri pramene "Pod Gavreckou", ktoré sú zachytené a voda je privádzaná do zásobného vodojemu, z ktorého potom samospádom prichádza do domácnosti.
Je tu rozostavaná stavba "Kanalizácia a ČOV Šandal". V obci sú zrealizované zberné kanalizačné stoky, chýba však ešte čistiareň odpadových vôd z nedostatku finančných prostriedkov. 
Obec zrekonštruovala všetky svoje miestne komunikácie. Pre zvýšenie kvality života v obci bol svojpomocne vybudovaný dom smútku, ktorý bol umiestnený pri miestnom cintoríne.
Počas prvého sčítania ľudí v r. 1784-87 bolo podľa archívnych údajov v obci 268 obyvateľov, ktoré žili v 34 domoch. Podľa súpisu z roku 1828 mala obec 55 domov a 434 obyvateľov. Ale napríklad pre ťažké životné podmienky začali obec hromadne opúšťať obyvatelia. Mnohí sa vysťahovali do USA, Argentíny atď. Dôsledkom migrácie bol značný pokles obyvateľstva v roku 1900, keď bolo zaznamenaných iba 133. Do roku 1910 však počet čiastočne narástol a v roku 1910 už v obci žilo 249 osôb. 
Z novších sčítaní obyvateľstva spomenieme dôležitý údaj zo sčítania v roku 1991. V obci vtedy malo trvalý pobyt 341 osôb. 
26. mája 2001 sa uskutočnilo posledné sčítanie obyvateľov, domov a bytov v Slovenskej republike. V obci Šandal trvale bývalo 304 obyvateľov, z toho 156 mužov a 148 žien. 
K 31.12.2007 je v obci trvale prihlásených 308 osôb.
K 31.12.2011 v obci Šandal bolo trvale prihlásených 315 občanov, z toho 161 mužov a 154 žien.
Z celkového počtu : od 0- do 15 rokov - 54 detí, od 16 - 62 bolo 98 žien a 113 mužov a nad 63 rokov bolo evidovaných 29 žien a 21 mužov.

</doc>
<doc id="26421" title="Horná Kráľová" url="https://sk.wikipedia.org/wiki?curid=26421">

Horná Kráľová je obec na Slovensku v okrese Šaľa.
Katastrálne územie obce je rozložený v Podunajskej nížine, na Nitrianskej tabuli a pahorkatine, západná časť sa znižuje k brehom rieky Váh. Centrum Kráľovej je položené vo výške Najnižšia časť chotára je vo výške Intravilán dediny je v doline pozdĺž potoka Dlhý kanál.
Staré mapy chotára sa uchovávajú v Štátnom oblastnom archíve v Ivanke pri Nitre, v archívnom fonde Hospodárstva Nitrianskeho biskupstva. Je tam plán obce z roku 1797, mapa močenského rybníka od Hornej Kráľovej z roku 1797, Jozefínska mapa dediny z roku 1780 - 1790, ako aj spoločná mapa obcí Močenok, Kráľová, Čápor a Jarok. Sú to vzácne pamiatky. Staršie a novšie mapy chotára našej obce sa nachádzajú na Geodézii v Nitre.
Celý dnešný chotár je rozložený na 1 917 hektároch, z čoho je 1 545 ha ornej zeme, 33 ha sú vinohrady, 42 ha záhrady, 105 ha pasienky a obec má aj 47 ha lesov.
Prvá zmienka o obci pochádza z roku 1113. Podľa legendy kráľ Koloman mal rád poľovačky v okolitých lesoch. Raz po dlhej ceste a poľovačke oddychoval pri prameni, ktorého občerstvujúcou vodou si uhasil smäd. Posedel si tu a rozhodol sa, že si na mieste terajšej obce založí usadlosť.
V listine z roku 1113 je táto usadlosť zapísaná ako „De villa Crali...“, čo malo význam - kráľovský dvorec, letohrádok, kráľova zem, dedina. Studnička nachádzajúca sa v chotári obce zapísali do tejto listiny ako „furras“, čo znamená prameň, žriedlo. V súčasnosti je tento prameň známy ako „Studnička na Geríci“. 
Obyvateľstvo obce bolo v roku 2011 zložené z 85,9% slovenskej a 12,9% maďarskej národnosti.

</doc>
<doc id="27438" title="Šivetice" url="https://sk.wikipedia.org/wiki?curid=27438">

Šivetice sú obec na Slovensku v okrese Revúca.
Obec leží v severovýchodnej časti Slovenského krasu. 
Prvá písomná zmienka o obci je z roku 1262 (Sueta), ale sídlo vzniklo asi už v 12. storočí. Patrila jelšavskému panstvu, od 15. storočia k hradu Muráň. V roku 1558 sa v obci spomína hámor, ktorý však po niekoľkých rokoch spustol. V súpisoch z roku 1652 sa v obci uvádza hlavne veľa hrnčiarov, tzv. nemecký hámor s dvomi hutami v prevádzke a osobitnými miestami na pálenie uhlia. V roku 1706 až 1716 sa Šivetice stali najznámejšou hrnčiarskou dedinou v údolí rieky Muráň. V 19. a 20. storočí mala obec cech hrnčiarov. Pri výrobe využívali miestnu kvalitnú hlinu a šivetická keramika (džbány, vázy, signálne píšťaly, rozmerné misy) sa stala známou v celom Rakúsko-Uhorsku.
Tradíciu šivetickej keramiky dnes udržuje živú už len jeden hrnčiarsky majster, František Szarka.

</doc>
<doc id="30402" title="Čínsky múr" url="https://sk.wikipedia.org/wiki?curid=30402">

Čínsky múr alebo Veľký čínsky múr je starý systém opevnenia, ktorý sa ťahá naprieč severnou Čínou. Dnešný vzhľad má predovšetkým z výstavby z 15. až zo začiatku 17. storočia za dynastie Ming. Jeho účelom bolo chrániť Čínu pred mongolskými vpádmi. Podobné opevnenia proti vpádom kočovných kmeňov boli však budované už v dávnejších dobách.
Múr sa tiahne v dĺžke ; východný začiatok má v Šan-chaj-kuan (Shanhaiguan) pri morskom zálive Po-chaj (Bohai) v provincii Che-pej (Hebei) na hraniciach vlastnej Číny a Mandžuska, končí ďaleko na západe pri Ťia-jü-kuan (Jiayuguan) v provincii Kan-su na pokraji púšte Gobi, v miestach, kade cez roztrúsené oázy kedysi pokračovala západným smerom Hodvábna cesta. Múr v niektorých úsekoch prebieha v niekoľkých líniách a vytvára odbočky (započítané do celkovej dĺžky), na iných miestach je naopak prerušený.
Číňania ho tiež nazývajú Wan-li čchang-čcheng, čo znamená doslova „Múr dlhý desať tisíc li“. Pretože výraz „desať tisíc“ je pre nich tradične synonymum nezmerateľného množstva, ponúka sa výstižnejší preklad „Nekonečne dlhý múr“.
Prvý Čínsky múr bol postavený za vlády Prvého cisára, zakladateľa epizodickej dynastie Čchin (Qin). Na stavbu bolo nasadených státisíce ľudí, predovšetkým zajatcov a trestancov. Nebolo to budovanie z ničoho, ale skôr prepojenie už existujúcich úsekov opevnení postavených v období bojujúcich štátov v 5. – 3. storočí pr. Kr. Tiahol sa omnoho severnejšie, než dnešný múr a zachovali sa z neho iba nepatrné ostatky. Aj nasledujúce dynastie budovali vo väčšej či menšej miere obranné múry na severnom pomedzí. Dnešnú podobu získal múr za dynastie Ming, kedy bol prebudovaný do veľkorysých rozmerov s použitím trvanlivých materiálov (kameň, pálené tehly). Múr pochopiteľne nemal za úlohu odraziť masívny útok nepriateľského vojska, ktoré by hradby dokázalo preliezť, jeho úlohou bolo sťažiť polokočovným kmeňom ich lúpežné nájazdy do vnútra impéria.
Oddávna zaužívaným spôsobom budovania opevnení v Číne bolo udupávanie zeminy po tenkých vrstvách do pripraveného bednenia. Takto vytvorené veľmi pevné jadro bolo potom obmurované. Stavebný materiál bol rozmanitý. Blízko Pekingu boli pri budovaní Veľkého múru používané vápencové kamene, inde granit a pálené tehly, v závislosti na miestnych zdrojoch. Čínsky múr sa obvykle tiahne v ťažko dostupnom teréne po hrebeňoch hôr. Parametre stavby sú rôzne – opevnenie z mingskej doby má pri päte šírku okolo 7 až 8 metrov, v korune okolo 5 metrov a dosahuje výšku 6 až 10 metrov. Vnútri múra sa nachádzajú spojovacie chodby a skladovacie priestory. Každých niekoľko sto metrov je múr zosilnený vežami, ktoré slúžili ako pozorovacie a signálne stanovištia, skladištia zbraní a v prípade núdze aj ako útočisko obrancov. Celkový počet veží sa odhaduje na 25 000. Vo väčších odstupoch boli budované kasárne, zásobovacie skladištia a veliteľstvá.
K predávaniu správ o pohybe nepriateľa používali strážne hliadky dymové signály. Napríklad v mingskom období znamenal jeden dymový signál počet 100 nepriateľov, dva signály 500, tri signály cez 1 000 nepriateľských bojovníkov.
V dnešnej dobe je Čínsky múr vnímaný ako jeden zo symbolov Číny. Aj slová piesne Pochod dobrovoľníkov, pochádzajúcej z roku 1935, dnes štátnej hymny ČLR, odkazujú na „nový Veľký múr z mäsa a krvi“, ktorú majú vytvoriť čínski vlastenci tvárou v tvár nepriateľskej invázii.
Mýtus o viditeľnosti z vesmíru.
Dlho sa tradovalo populárne, ale ničím nepodložené tvrdenie amerického cestovateľa Richarda Halliburtona z roku 1938, že Čínsky múr je jediným ľudským výtvorom viditeľným z Mesiaca. Ak ide o pohľad voľným okom, Čínsky múr rozhodne nie je z takej vzdialenosti viditeľný. V otázke pozorovania z kozmickej lode na nízkej obežnej dráhe sa názory rozchádzajú. Nie je vylúčené, že pri priaznivom osvetlení môže pozorovateľ s bystrým zrakom priebeh múru zazrieť, ale napríklad prvý čínsky kozmonaut Jang Li-wej (Yang Liwei) vyhlásil, že Čínsky múr pri pohľade z vesmíru nerozoznal.
Od roku 1987 je Čínsky múr zapísaný na zoznam svetového kultúrneho dedičstva UNESCO. Napriek tomu je ochrana múru doteraz nedostatočná; v odľahlejších miestach sa rozpadáva a dochádza k rozoberaniu na stavebný materiál. Zreštaurované a turisticky sprístupnené sú len niektoré menšie úseky.

</doc>
<doc id="31089" title="Hubošovce" url="https://sk.wikipedia.org/wiki?curid=31089">

Hubošovce (+ miestna časť Jur) sú obec na Slovensku v okrese Sabinov. Obec Hubošovce sa skladá z 2 častí, ktoré prešli samostatným a osobitným historickým vývojom. 
Svätý Jur bol až do 20. storočia samostatnou obcou. Svätý Jur založili zemania maďarského pôvodu Tekulovci (Tekule), ktorí tu prišli v rámci politicko-správneho obsadzovania Uhorského kráľovstva.
Aktuálny Cisár Hubošoviec sa nazýva Devidžus Veľký ôsmy.
Jeho panovanie prináša medzi obyvateľou malebnej dedinky veľké úspechy v oblasti športu a umeleckého umenia.

</doc>
<doc id="32839" title="HK Poprad" url="https://sk.wikipedia.org/wiki?curid=32839">

HK Poprad je slovenský hokejový klub z Popradu.
Hokejový odbor v rámci Popradského Atletického Clubu (PAC) vznikol v Poprade v závere roka 1930. Prvé zmienky o vzniku hokejového odboru v tomto klube pochádzajú z prvej polovice decembra 1930. Prvý „cvičný“ zápas odohrali popradskí hokejisti 22. januára 1931 vo Vysokých Tatrách proti miestnemu Športovému Klubu Vysoké Tatry (ŠKVT), ktorý Popradčania prehrali 14:0. Nasledovala odveta na domácom ľade 29. januára, ktorú Poprad prehral 0:6. Prvý, už oficiálny zápas, odohrali Popradčania pod hlavičkou Karpathenvereinu na domácom ľade 1. februára 1931 proti LTC Plzeň. Zápas skončil výsledkom 1:6. Prvé mužstvo Popradu tvorili: Ondrej Ggrofcsik, Ján Luczy, Viliam Riczinger, Zoltán Zimann, Jozef Kovács, Jozef Paulik, Štefan Bodó, Imrich Fuch a Gejza Lux. V prvej sezóne 1930/31 pôsobili Popradčania pod hlavičkou PAC i Karpathenvereinu. Už nasledujúcu sezónu 1931/32 ich definitívne prichýlil Popradský Atletický Club, resp. Atletický Club Poprad, ako jeden zo svojich odborov. Od tejto sezóny vystupovali popradskí hokejisti pod názvom Hockey Club Poprad.
HC Poprad bol v predvojnovom období najlepším slovenským mužstvom. Získal titul majstra Slovenska v sezóne 1932/33 a tento úspech zopakoval aj v nasledujúcich sezónach 1933/34, 1934/35 a v sezóne 1935/36 už pod hlavičkou HC Tatry. V sezóne 1936/37 prvýkrát odštartovala v Československu Celoštátna hokejová liga. Ešte pred sezónou 1935/36 došlo k dohode o zlúčení hokejových odborov AC Poprad a ŠK Vysoké Tatry a vznikol nový klub Hockey Club Tatry so sídlom v Poprade a v Starom Smokovci. Prvej sezóny celoštátnej ligy sa zúčastnilo 8 družstiev a tím HC Tatry bol medzi nimi. Udržal sa v najvyššej súťaži až do rozpadu Československej republiky.
Po obnovení československej ligy Poprad po dvoch sezónach 1945/46 a 1946/47 z najvyššej ligy vypadol. V tomto období sa stal majstrom Slovenska v sezónach 1947/48, 1948/49 a 1950/51. Do najvyššej ligy sa vrátil v sezóne 1951/52, ale už sezóna 1953/54 bola pre Poprad poslednou prvoligovou na niekoľko desaťročí. V druhej najvyššej lige – Slovenskej národnej hokejovej lige Poprad zvíťazil v sezónach 1969/70, 1980/81, 1984/85 a 1990/91. Posledné víťazstvo v SNHL zabezpečilo Popradu v sezóne 1991/92 opäť účasť v celoštátnej najvyššej súťaži. Popradčania sa v nej umiestnili na 13. mieste, čo znamenalo účasť v baráži o udržanie v súťaži. O rok neskôr v poslednom ročníku spoločnej česko-slovenskej hokejovej ligy skončili na 12. mieste. Nasledujúcu sezónu sa rozbehla najvyššia slovenská hokejová súťaž – Slovenská hokejová extraliga a Poprad sa stal jej stabilným účastníkom až do súčasnosti. K najúspešnejším sezónam v tomto období patrí finálová účasť Popradu v sezóne 2005/06, 2010/11 a 2020/2021.
HK Poprad je tiež organizátorom hokejového turnaja o Tatranský pohár. Turnaj mal premiéru v sezóne 1929/30. Po Spenglerovom pohári je Tatranský pohár druhým najstarším hokejovým turnajom v Európe. 
Poprad na medzinárodnej scéne.
 2. miesto (Dunaferr Dunaújváros 6:6, Essamika Ogre 9:2, Podhale Nowy Targ 3:4)
 2.miesto (IK Herning 4:2, HK Liepajas Metalurgs 5:2, Dukla Trenčín 1:5)

</doc>
<doc id="33248" title="Boris Filan" url="https://sk.wikipedia.org/wiki?curid=33248">

Boris Filan (30. jún 1949, Bratislava) je slovenský spisovateľ, textár, dramaturg, scenárista, moderátor a cestovateľ, syn scenáristu, režiséra a dramatika Ľudovíta Filana, manžel herečky Ingrid Filanovej. 
Vyštudoval filmovú a televíznu dramaturgiu a scenáristiku na VŠMU v Bratislave (1972). 
V rokoch 1973 – 1987 pracoval ako dramaturg v literárnej redakcii a redakcii zábavných programov vtedajšej Československej televízie v Bratislave. Od šestnástich rokov písal texty pesničiek, neskôr hlavne pre Paľa Hammela a skupiny Prúdy a Elán. Vydal ich v dvoch zbierkach textov „Túlavý psík“ a 69 textov. 
Je autorom viacerých scenárov televíznych inscenácií, scenáru k hudobnému filmu Rabaka (so skupinou Elán v titulnej úlohe), muzikálov Snehulienka a sedem pretekárov (hudba Vašo Patejdl) a Dievča z klubu. 
Autorsky pripravoval a uvádzal televíznu talkshow „"Gala Borisa Filana"“, relácie "Ligapasáž" a ""Cesta okolo seba"." V Slovenskej televízii uvádzal svoju talkshow Gala-Gala. 
V rádiu Okey mal každú nedeľu napoludnie talkshow "Tri opice". V Slovenskom rozhlase každú sobotu dopoludnia uvádza publicisticko-úsmevnú reláciu s názvom "Pálenica". Na nedeľné dopoludnie pripravuje rozhlasový seriál o použiteľnej minulosti "Verejné tajomstvá".
V 1991 rokoch vydal svoju prvú knihu pre dospelých "Paternoster". Cestoval po svete a pre denníky Smena a SME napísal sto pokračovaní cestopisných Tam-tamov. Tvrdí o sebe, že nie je cestovateľ ale tulák, ktorý navštívil mnohé krajiny a priniesol z nich zaujímavé písomné záznamy, ktoré vyšli knižne. Po prvom vydaní Tam-tamov v roku 1993 napísal viacero ich pokračovaní. Celkove sa TAM-TAMOV dodnes predalo vyše sto tisíc. Svoje 70. narodeniny oslávil 26. septembra 2019 veľkolepým koncertom. 
25. novembra 2020 mu vo vydavateľstve Slovart vyšla nová kniha pod názvom "Nebo, peklo, hraj".
Boris Filan rád oznamuje svoje literárne plány. V súčasnosti pripravuje román "ŠNR" z prostredia československej televízie a pracuje aj na príprave poviedkovej knižky s pracovným názvom "Miliónta kvapka".
Za publicistickú aktivitu dostal v roku 1994 cenu Egona Erwina Kischa. V roku 2000 získal Cenu za najpredávanejšiu knihu za dielo "Tam tam 3", ktorú udeľovala za rok 1999 VÚB. V roku 2009 získal cenu Zlaté pero 2009 za najhodnotnejšie pôvodné dielo s knihou "Dole vodou". Ľúbostný román "Klimtov bozk" sa stal Knihou roka 2009. V januári 2011 sa stal víťazom Krištáľového krídla za rok 2010 v kategórii publicistika a literatúra za knihu "PrešpoRock". V novembri 2014 bol ocenený Veľkou cenou SOZA za celoživotné dielo.

</doc>
<doc id="33606" title="Zatmenie Slnka" url="https://sk.wikipedia.org/wiki?curid=33606">

Zatmenie Slnka je prírodný úkaz, ktorý nastane, ak sa Slnko, Mesiac a Zem dostanú do jednej priamky. Na Zemi sa to prejavuje tak, že z pohľadu zo zeme Mesiac úplne alebo čiastočne prekryje Slnko. Dôvod, že zatmenia Slnka je na Zemi možné pozorovať, je ten, že pomer veľkostí Slnka a Mesiaca je takmer presne rovnaký ako pomer ich vzdialeností od Zeme, t. j. okolo 1:400, teda ich zdanlivá veľkosť na oblohe je rovnaká, približne 30'.
Úplné zatmenie Slnka nastáva, ak Mesiac zatieni celú viditeľnú plochu Slnka. Tieto zatmenia majú pre astronómov najväčší význam a sú neprehliadnuteľné aj laikmi a zvieratami.
Čiastočné zatmenie Slnka nastáva, ak Mesiac zatieni Slnko len čiastočne, t. j. menej ako 100 % plochy Slnka. Ak Mesiac zatieni iba malé percento Slnka, nie je pokles jasnosti voľným okom postrehnuteľný. Bežní ľudia a živočíchy si preto takéto zatmenie nemusia vôbec všimnúť. 
Prstencové zatmenie Slnka je špeciálny druh zatmenia, pri ktorom sa stred Mesiaca dostane pred stred Slnka, ale svojou plochou nezatieni celý povrch Slnka. Slnečný kotúč je viditeľný na okrajoch. Toto nastáva
Zem sa k Slnku pravidelne približuje v zime a vzďaľuje sa od neho v lete. Z toho vyplýva, že v zimnom období sú častejšie prstencové zatmenia Slnka a v letnom úplné. 
Zatmenie Slnka nastáva každý rok. Je vždy viditeľné len v určitých zemepisných šírkach a len z časti povrchu Zeme. Úplné zatmenia Slnka poznali staré vyspelé kultúry už pred tisícročiami. Zistili, že zatmenia Slnka sa periodicky opakujú. Táto periodicita sa nazýva saros. V priemere nastáva úplné zatmenie Slnka v rovnakom mieste každých 375 rokov, a ak počítame aj čiastočné zatmenia, tak každých 140 rokov. Napríklad na území dnešného Švajčiarska sa posledné úplné zatmenie Slnka uskutočnilo v roku 1724. Odlišne od niektorých vyššie popísaných priemerných hodnôt sa na niektorých miestach vyskytuje zatmenie Slnka opakovane. Napríklad v časti Turecka východne od Ankary sa v priebehu siedmich rokov uskutočnili dve úplné zatmenia Slnka 11. augusta 1999 a 29. marca 2006 alebo v Angole úplné zatmenia Slnka v ešte kratšom intervale 18 mesiacov 21. júna 2001 a 4. decembra 2002. Posledné pozorovanie zatmenia Slnka v druhom tisícročí 11. augusta 1999 bolo zároveň najpozorovanejším zatmením v doterajších dejinách.
Najbližšie zatmenia pozorovateľné z Prešova.
Údaje sú platné pre mesto Prešov.
Zoznam vybraných minulých zatmení slnka.
Aj keď zatmenia Slnka sú často pozorovateľné javy, niektoré vzbudia väčší záujem pre svoj priebeh nad husto osídlenými oblasťami. 
Vybrané zatmenia v minulosti.

</doc>
<doc id="36290" title="The Beatmen" url="https://sk.wikipedia.org/wiki?curid=36290">

The Beatmen bola slovenská hudobná skupina, ktorá vznikla koncom roku 1964. 
Skupina sa v roku 1965 predstavila dvomi koncertmi v pražskom Divadle Spejbla a Hurvínka na Vinohradoch a v máji toho istého roku hrala v Prahe v divadle Rokoko, v Lucerně, v PKO, predtým nikdy nehrali pred toľkým obecenstvom, len v menších priestoroch, ako je Divadlo za rampami a hlavne Astorka. 
V roku 1966 na jar mali koncert v Mníchove, v Kunstmuseum München ako jedna z prvých skupin z východného bloku na Západe. Ďalším úspechom skupiny bolo účinkovanie na koncerte Manfreda Manna v bratislavskej Športovej hale ako predkapela tiež na jar 1966. V lete 1966 sa skupina rozišla s Dežom Ursinym a ostatní členovia odišli hrať do západného Nemecka a pridal sa k ním ako sólo gitarista Juraj ″Georgie″ Eperješi (Peter Petro sa vrátil do ČSR a nahradil ho Arn Biller). 
The Beatmen bola prvá skupina Deža Ursinyho, hrajúca piesne, ktoré boli, ako bolo vtedy módou, podobné tým od Beatles. Niektoré piesne boli prebraté od Beatles a niektoré sa aj zachovali.

</doc>
<doc id="37081" title="Grécke písmo" url="https://sk.wikipedia.org/wiki?curid=37081">

Grécke písmo (iné názvy: grécka abeceda, alfabeta) je najstaršie dodnes používané písmo v Európe. 
Používa sa takmer výlučne na zápis gréčtiny, grécke písmená sa však používajú aj v iných jazykoch, hlavne v jazykoch, ktoré sa používajú v Grécku, ako arumunčina, arvanitčina a turečtina Karamanlidov. Grécka abeceda sa používa aj na matematické symboly alebo v astronómii na označovanie hviezd.
Pôvod gréckeho písma z fenického je úplne nesporný nielen pre jazykovedcov, ale výslovne ho spomína aj viacero antických (aj gréckych) autorov, ktorí aj priamo uvádzajú (bohužiaľ rôzne) mená konkrétnych Feničanov, ktorí písmo vraj doniesli Grékom. Napríklad podľa jednej legendy písmo Grékom priniesol fenický moreplavec Kadmos. Najstarší zachovaný grécky nápis je z 8. stor. pred Kr.. 
Pri prevzatí fenickej abecedy Gréci fenické znaky pre spoluhlásky, ktoré v gréčtine nie sú, použili ako znaky pre samohlásky. V 5. stor. pred Kr. mala grécka abeceda 24 znakov, z toho 17 pre spoluhlásky a 7 pre samohlásky. Spočiatku sa písmo písalo sprava doľava, neskôr bustrofedonom a zhruba od 7./6./5. storočia sa už písalo zľava doprava. Spolu so zmenou smeru písania Gréci aj otočili fenické písmená po vertikálnej osi asi o 180 stupňov.
Najstaršia forma gréckeho písma sa volá archaické grécke písma (to sú najstaršie nápisy z Théry, Mélu a Kréty). Z nich sa vyvinuli tzv. východogrécke písma a západogrécke písma. Z východogréckych písem sa vyvinulo klasické grécke písmo. Klasické grécke písmo sa začalo všeobecne používať v 4. storočia pred Kr. Jeho základom bol iónsky variant východogréckeho písma, ktorý sa používal v gréckych maloázijských kolóniách, najmä v Miléte. Z klasického gréckeho písma postupne vzniklo byzantské grécke písmo a z byzantského gréckeho písma vzniklo nielen novogrécke písmo, ale aj slovanské písma. Zo západogréckych písem sa vyvinuli italické abecedy a etruské písmo (a z neho latinské písmo).
Počet artefaktov s nápismi v gréckom písme je pochopiteľne obrovský, našli sa na minciach, vázach, kamenných doskách, pergamenoch, na stenách chrámov, v celom stredomorskom regióne i ďalej. Zachovali sa mnohé rukopisy diel Platóna, Homéra, Sofokla, Euklida alebo Archimeda. Gréci písmo tesali do kameňa, písali na papyrus, pergamen štetcom alebo písacou tyčinkou.
Transkripcia gréčtiny používaná na slovenskej Wikipédii sa nachádza v .

</doc>
<doc id="51774" title="Radošinka" url="https://sk.wikipedia.org/wiki?curid=51774">

Radošinka je riečka na západnom Slovensku, preteká územím okresov Topoľčany a Nitra. Je to pravostranný prítok Nitry, má dĺžku , priemerný prietok (ústie) je /s a povodie zaberá plochu . Je tokom IV. rádu, priemerná lesnatosť povodia je len 10%.
Pramení v Považskom Inovci, v podcelku Krahulčie vrchy, pod Zlatým vrchom v nadmorskej výške cca 
Na území Považského Inovca priberá niekoľko menších pravostranných prítokov a vteká do Nitrianskej pahorkatiny, kde preteká okolo obce Radošina. Ďalej tečie na juhovýchod, sprava priberá Bzinský potok a v blízkosti Behyniec ľavostrannú Blatnicu. Koryto toku sa stáča na juh, preteká obcou Veľké Ripňany, za ňou priberá sprava Cerový potok a tečie cez Malé Ripňany. Pri obci priberá najprv z ľavej strany Hlavinku a potom z pravej strany Merašický (Stoličný) potok.
Ďalej preteká obcou Biskupová a okrajom Kapiniec, sprava priberá Trhovištský potok a pokračuje cez Malé Zálužie, kde napája malú vodnú nádrž. Následne preteká cez Nové Sady a ostrým oblúkom (smerujúcim k obci Sila) obteká obec Čab a osadu Lahne, mení smer toku viac na juhovýchod. Priberá sprava Andač a obteká z východu obec Zbehy, zľava priberá Perkovský potok na krátkom úseku opäť tečie na juh a pri obci Lužianky sa v nadmorskej výške vlieva do Nitry.
Povodie Radošinky podľa prítokov (v smere toku).

</doc>
<doc id="58067" title="Krokoit" url="https://sk.wikipedia.org/wiki?curid=58067">

Krokoit je minerál kryštalizujúci v monoklinickej sústave, chemicky chróman olovnatý - PbCrO4.
Krokoit je minerál žltej až čerevenej farby. Väčšinou sa vyskytuje vo forme ihličkových kryštalických drúz, prípadne aj samostatných prizmatických kryštálov. Je to pomerne mäkký minerál (2,5-3) podľa Mohsa.
Krokoit vzniká ako sekundárny minerál v oxidačnej zóne olovených ložísk, no pre jeho vznik musí byť prítomný aj chróm. Spolu s ním sa vyskytujú pyromorfit, vanadinit, ceruzit, kremeň, anglesit a limonit.
Krokoit sa vyskytuje v Rusku (stredný Ural), Rumunsku, Nemecku (pekné vzorky z okolia Glachau), Škótsku, Anglicku, Francúzsku, Zimbabwe, Austrálii (Tasmánia, západ Austrálie), Filipínach, Brazílii a v USA (Arizona).

</doc>
<doc id="63092" title="Rasizmus" url="https://sk.wikipedia.org/wiki?curid=63092">

Rasizmus je nevedecké učenie o nerovnosti ľudských rás.
Ide o vieru, že rôzne skupiny ľudí majú rôzne charakterové vlastnosti zodpovedajúce ich fyzickému vzhľadu a že takto vnímané rasy sa dajú rozdeliť na nadradené a podradené. Môže tiež označovať predsudky, diskrimináciu alebo nevraživosť namierenú na iných ľudí pre ich rozdielnu rasu alebo etnicitu. Moderné podoby rasizmu sú často založené na sociálnom ponímaní biologických rozdielov medzi ľuďmi. Tieto názory môžu nabrať podobu presvedčenia alebo konania jednotlivcov, ale aj politického systému ktorý kategorizuje ľudí garantuje im rozdielne práva na základe domnelých zdieľaných vlastností, schopností alebo charakteristík.
Aj keď sú koncepty rasy a etnicity v súčasnej sociálnej teórii považované za rozdielne, tieto dva pojmy majú dlhú históriu zameniteľnosti v staršej literatúre a aj v bežnom používaní. „Etnicita“ sa často používa vo význame, ktorý je blízky pojmu „rasa“: rozdelenie skupín ľudí na základe vlastností ktoré sú považované za prirodzené pre danú skupinu (napr. spoloční predkovia alebo správanie). Preto sú pojmy rasizmus alebo rasová diskriminácia často používané aj na opis diskriminácie na základe etnicity alebo kultúry, nezávisle od toho či sú tieto rozdiely považované za rasové. Podľa Medzinárodného dohovoru o odstránení všetkých foriem rasovej diskriminácie Organizácie Spojených Národov, neexistuje rozdiel medzi rasovou a etnickou diskrimináciou. Dohovor ďalej hovorí o tom, že nadradenosť na základe rasovej diferenciácie je vedecky nepravdivá, morálne odsúdeniahodná, sociálne nespravodlivá a nebezpečná. Dohovor tiež deklaruje, že neexistuje ospravedlnenie pre rasovú diskrimináciu, či už v teórii alebo v praxi.
Rasizmus je relatívne nový koncept, ktorý sa dostal do popredia počas obdobia európskeho imperializmu, následného rozvoja kapitalizmu a najmä obchodu s otrokmi, ktorým sa často ospravedlňoval. Bol tiež hnacím motorom rasovej segregácie, najmä v Spojených štátoch amerických v 19. storočí a v prvej polovici 20. storočia a v Južnej Afrike počas apartheidu. Rasizmus z 19. a 20. storočia v západnej kultúre je dobre zdokumentovaný a poskytuje základ pre skúmanie rasizmu. Rasizmus zohrával úlohu v genocídach, ako je Holokaust alebo Arménska genocída, a taktiež v koloniálnych projektoch, vrátane kolonizácie Ameriky, Afriky a Ázie ako aj v  Sovietskych deportáciách etnických menšín. Pôvodní obyvatelia často boli, a doteraz sú, objektom rasistických postojov.
Orientalista a diplomat Joseph Arthur de Gobineau (1816 – 1882) tvrdil, že miešanie rás vedie k neschopnosti udržať pokrok, pretože existujú tzv. vyššie a nižšie rasy. Najvyššou rasou je podľa neho biela, najnižšou černošská, úpadok ľudstva je spôsobený degeneráciou najvyššej rasy, podobné stanoviská zastával aj britský anatóm Robert Knox (1798 – 1862). Rozvinutie myšlienok Arthura de Gobineaua je možné nájsť v diele Základy XX. storočia, ktorého autorom je v Nemecku žijúci anglický spisovateľ a filozof Houston Stewart Chamberlain (1855 – 1927). Ten označil za najvyššiu rasu národ nemecký – protipólom bola rasa židovská – a tvrdil, že medzi vyššími a nižšími národmi musí dôjsť ku konečnému zúčtovaniu.
Pokiaľ prvá definícia rasizmu v Oxfordskom slovníku z roku 1936 bola, že "je to teória, ktorá tvrdí, že ľudské vlastnosti a schopnosti sú určované rasou a že určité rasy sú nadradené" po 2. svetovej vojne získal konotácie spojené s rasovou diskrimináciou, rasovou nadradenosťou a zlými úmyslami. Dôvodom bola nacistická ideológia, ktorá považovala "rasu" za prirodzene danú politickú kategóriu.
Rasistická, fašistická a nacistická ideológia však nie je mŕtva ani dnes. Aj po roku 1945 sa niektoré štáty riadili (Juhoafrická republika) alebo riadia týmito myšlienkami (Zimbabwe). Na konci 20. storočia sa objavil rad menších skupín a politických strán s rasistickými myšlienkami a ideológiami, ktoré sa udržujú a šíria po celom svete.
Podľa konvencie OSN je rozlišovanie prevahy na základe rasy z vedeckého hľadiska falošné, morálne odsúdeniahodné, sociálne nespravodlivé a nebezpečné, a neexistuje žiadny dôvod na rasovú diskrimináciu, kdekoľvek, v teórii alebo v praxi.

</doc>
<doc id="69860" title="Linka 14 (parížske metro)" url="https://sk.wikipedia.org/wiki?curid=69860">

Linka je jedna z liniek Parížskeho metra. Je najnovšia, preto má najvyššie číslo a zároveň tiež jedna z najkratších. Spája zhruba centrum mesta s Latinskou štvrťou, vedie aj pod riekou Seinou, a je označená tmavofialovou farbou. Prevádzka vlakov je plne automatizovaná.
Linka existovala už v prvej polovici 20. storočia, ale bola na inom mieste. V roku 1930 sa zlúčila s linkou na novú linku , dnes jednu z najdlhších liniek spájajúcu sever a juh mesta. Súčasná linka vznikla až v 90. rokoch, s prvými stavebnými prácami sa začalo roku 1989, medzi rokmi 1993 a 1995 sa razili tunely. Prvý jej úsek medzi dopravným uzlom "Madeleine" a "Bibliothèque François Mitterrand" bol slavnostne otvorený 15. októbra 1998. Išlo o mimoriadnu udalosť, pretože po prvýkrát bolo sprevádzkované automatické metro v takom rozsahu. Od 16. decembra 2003 je trasa predĺžená tiež severným smerom, do stanice Saint-Lazare a 15. júna 2007 bolo otvorene južné predĺženie do stanice "Olympiades".
V roku 2017 sa začala výstavba predĺženia trate po stanicu Mairie de Saint-Ouen. Dĺžka nového úseku - 5,8 km a má 4 stanice. Nové stanice, okrem Porte de Clichy boli otvorene 14. decembra 2020.
Linka je oproti ostatným v celej sieti veľmi odlišná. Koľajisko je od nástupiska oddelené bezpečnostnými stenami, aby nehrozil pád cestujúceho a prípadné jeho ohrozenie. Sedem staníc je prestupných, jedna nie. Prestupy sú riešené prepojením jednotlivých nástupísk, ležiacich nad sebou, tunelmi pre peších. Linka je dlhá a priemerná vzdialenosť medzi stanicami je . Ročne štrnástu linku využije 64 100 000 cestujúcich.

</doc>
<doc id="81675" title="Rozprávka" url="https://sk.wikipedia.org/wiki?curid=81675">

Rozprávka je krátky prozaický, zriedkavo veršovaný útvar, spravidla vymyslený príbeh, ktorý má za cieľ poučenie a pobavenie čitateľov alebo poslucháčov.
Podľa autorstva ich delíme na ľudové a autorské ("rozprávkar").
Ľudové rozprávky sú ľudovej slovesnosti a patria k najstarším a najrozšírenejším formám ústnej slovesnosti. Majú najrozmanitejší obsah v závislosti na dobe a spôsobe života. Každý národ, ale aj menšie socioskupiny odrážali svoj spôsob života, vzťahy, dobro a zlo, lásku a nenávisť atď. vo fiktívnom či fantastickom príbehu, satiricky alebo humorne, kde hrdinovia prekonali útlak, biedu a chudobu a svojou dobrosrdečnosťou a mravnosťou víťazia nad zlom, úkladmi ľudí, drakov, šarkanov a iných tvorov.
Rozprávka má za cieľ poučenie a pobavenie čitateľov alebo poslucháčov, preto sú spravidla nadčasové a mimo konkrétny priestor.
Bola raz ... , kde bolo tam bolo ... , a pod.

</doc>
<doc id="81843" title="Kapitulská ulica (Trnava)" url="https://sk.wikipedia.org/wiki?curid=81843">

Kapitulská ulica je ulica v Trnave, patrí do historického jadra Trnavy, nachádza sa v mestskej časti Trnava-stred a je súčasťou Centrálnej mestskej zóny, ktorá je mestskou pamiatkovou rezerváciou. Park tiahnuci sa pozdĺž nej je určený na oddych. Neďaleko je Námestie sv. Mikuláša. Na začiatku parku je postavený pomník Mikuláša Schneidra Trnavského. Na opačnom konci ulice sa nachádza Západoslovenské múzeum.
Peter Pázmaň v roku 1619 postavil na Kapitulskej ulici v Trnave prvú budovu šľachtického konviktu, ktorá slúžila ako šľachtický študentský výchovný ústav. Neskôr slúžila ako univerzitná budova pre potreby Trnavskej univerzity.
Mesto Trnava malo možnosť začiatkom 50. rokov 20. storočia vyhlásiť časť historického jadra za pamiatkovo chránené územie, avšak mesto túto možnosť vtedy nevyužilo a stalo sa tak až koncom roka 1987, kedy bolo historické jadro mesta Trnava vyhlásené za mestskú pamiatkovú rezerváciu, a tým pádom sa Kapitulská ulica stala súčasťou tejto rezervácie.
V sobotu 13. mája 2017 počas mestského trhu Trnavský rínek, ktorý sa konal na Kapitulskej ulici, organizovala trnavská samospráva participatívne plánovanie úpravy Kapitulskej ulice, kde mohli záujemcovia v stánku Mesta Trnava vyjadriť svoje nápady a pripomienky k zamýšľanej revitalizácii Kapitulskej ulice. Záverečná správa z prieskumu verejnej mienky bola zverejnená v tom istom roku približne o mesiac neskôr na webovom sídle Mesta Trnava. Trnavčania sa v prieskume vyjadrili, že si želajú ponechať Kapitulskej ulici prírodno-relaxačný a historický charakter.

</doc>
<doc id="86558" title="Sedem s r.o." url="https://sk.wikipedia.org/wiki?curid=86558">

Sedem s r.o. (uvádzané aj ako "7edem s r.o.") dnes už ako Sedem (na Joj) bola / je humoristická relácia televízie Markíza, dnes TV JOJ v ktorej sedem osobností glosovalo udalosti uplynulého týždňa. Moderátorom relácie bol pôvodne Róbert Beňo, neskôr ho nahradila Elena Vacvalová. Vysielaná bývala v utorok o 22:30. Výrobu relácie ukončila TV Markíza 30. decembra 2008, kedy bola odvysielaná aj posledná silvestrovská časť. Okolo jej predoslého ukončenia tiež vznikli kontroverzie v podobe možného vplyvu vtedajšej vládnej garnitúry (potláčanie politických tém objavovaných iba vo webových archívoch TV Markíza; posunutie na nelogické neskoré vysielanie a neskôr náhle zrušenie).
Formát tesne po zrušení prebrala konkurenčná televízia JOJ pod zmeneným názvom Sedem (označuje sedem dní v týždni pre znížený počet hostí na päť).

</doc>
<doc id="95198" title="Jin a jang" url="https://sk.wikipedia.org/wiki?curid=95198">

Koncept Yin a Yang má pôvod v dávnej čínskej filozofii a opisuje dve navzájom opačné a doplňujúce sa sily, ktoré sa nachádzajú v každej živej a neživej časti vesmíru.
Yin ("tmavé miesto, severný svah (kopca), južný breh (rieky), zamračené, zahalené") je tmavší element; pôsobí smutne, pasívne, tmavo, žensky a korešponduje s nocou. Yin je často symbolizovaný vodou a zemou. K Yin sa priraďuje pasivita.
Yang ("svetlé miesto, južný svah (kopca), severný breh (rieky), slnečné svetlo") je svetlejší element; pôsobí veselo, aktívne, svetlo, mužsky a korešponduje s dňom. Yang je často symbolizovaný ohňom a vetrom.
Yin (ženskosť, tma, pasívna sila) a Yang (mužská, svetlá, tvorivá sila) sú popisom doplňujúcich sa opakov a nie sú absolútne - preto hocijaká Yin a Yang dichotómia bude vyzerať opačne z inej perspektívy. Preto sa príslušné vyššie uvedené pojmy k Yin a Yang neberú doslovne. Všetky sily v prírode majú obidva stavy, a tie sú neustále v pohybe. Na západe sa často Yin a Yang zle zobrazuje ako "zlo" a "dobro". Nesprávna je tiež interpretácia symbolu v zmysle farieb - Taijitu nesymbolizuje čiernu a bielu (alebo červenú) farbu ako opak (čierna nie je absenciou bielej), ale symbolizuje v analógii tmu a svetlo (tma je absenciou svetla a naopak).
Koncept yin a yang.
Každá vec sa dá popísať ako zároveň yin a yang.
Yin a yang sa nevylučujú.
Yin a yang sú na sebe závislé.
Yin a yang sa dajú ďalej deliť na yin a yang.
Yin a yang sa navzájom podporujú.
Yin a yang sa môžu navzájom meniť.
Časť z yin je yang, a časť z yang je yin.
Yin a yang do seba organicky zapadajú a sú základom všetkých javov. Napríklad obraz "Hory v hmle" zobrazuje harmóniu, ktorá vzniká spojením yin (hmly) a yang (hôr).
Učenie o yin a yang je obsiahnuté už v knihe I-ťing (Knihe premien) kde cez trigramy (elementy skladajúce sa z troch yin alebo yang) je vyslovená myšlienka premien v prírode. Tento koncept si osvojili obidve čínske filozofie, taoizmus a konfucionizmus. Napríklad včasnostredoveký konfuciánsky filozof Tung Čung-Šu učí: "Doplnkom všetkých vecí je yin a yang… Princípy, ktoré sú základom vladára i služobníka, otca i syna, muža i ženy, sú všetky zrodené z yin a yang. Vladár je yang a služobník yin. Otec je yang a syn je yin. Manžel je yang a manželka je yin…"
Učenie o yin a yang sa tak stalo spoločnou pôdou, na ktorej dochádzalo k značnému zbližovaniu a vzájomnému ovplyvňovaniu protikladných škôl.

</doc>
<doc id="95939" title="Kníhtlač" url="https://sk.wikipedia.org/wiki?curid=95939">

Kníhtlač je technika tlače z výšky, ktorá používa tlačové formy s vystupujúcim tlačovým reliéfom s tlačovými plochami, na ktoré sa sústavou valcov nanáša farba a tlakom sa prenáša na materiál, na ktorý sa má tlačiť. V Európe ju vynašiel Johann Gutenberg. V širšom zmysle sa niekedy ako kníhtlač označuje mechanické rozmnožovanie písaného textu vôbec alebo kníhtlačiarstvo.
Mechanické rozmnožovanie písaného textu poznali už Číňania, ktorí už v 8. storočí tlačili z dosák a od 11. storočia pohyblivými typmi. Medzi rokmi 1403 - 1405 objavili mechanické rozmnožovanie písaného textu v Kórei. V Európe objavil kníhtlač Johann Gutenberg v roku 1450.
Prvá tlačiareň na Slovensku bola v Bratislave najneskôr v rokoch 1477 - 1480, keď tu vyšli 4 prvotlače. Ďalej sa vie, že v roku 1560 vyšla kniha v Košiciach, ktorá sa nezachovala. Prvá zachovaná kniha, o ktorej sa vie, že vyšla na Slovensku, bola 1. časť Postily P. Bornemiszu v maďarčine, ktorá vyšla v Komjaticiach v roku 1573. Prvá slovenská kniha, o ktorej sa vie, že bola vytlačená na Slovensku, vyšla v roku 1581 v Gutgeselovej tlačiarni v Bardejove, bol to preklad Lutherovho katechizmu "Katechysmus Dr. M. Luthera z Nemeckého yaziku na Slowensky preloženy" - Bardejovský katechizmus z roku 1581.

</doc>
<doc id="112297" title="Ján Bocatius" url="https://sk.wikipedia.org/wiki?curid=112297">

Ján Bocatius (iné mená: Ján Bock, Ján Bogac, Ján Bogas, Ján Bogáthy, Jan Bok; 25. december 1569, Wetschau, Nemecko – 31. október 1621, Uherský Brod) bol uhorský humanistický básnik nemeckého pôvodu, pedagóg, historik a knihovník, pôsobiaci na území dnešného Slovenska.
Pochádzal z protestantskej obchodníckej rodiny a vzdelanie získaval v Sasku a Drážďanoch, kde sa zoznámil so slovenskými študentmi, a neskôr pokračoval v štúdiu na univerzite vo Wittenbergu. Po ukončení štúdia odišiel na územie dnešného Slovenska, kde pôsobil ako pedagóg, verejný činiteľ a básnik. Ako pedagóg pracoval v Banskej Bystrici, na Spiši a v Prešove. V roku 1599 sa stal rektorom a v roku 1603 richtárom v Košiciach. V roku 1605 sa zapojil do Bočkajovho protihabsburského povstania, počas ktorého podnikal diplomatické cesty a napokon bol zajatý v Nemecku a následne väznený v Prahe. Po oslobodení sa vrátil k svojmu učiteľskému povolaniu a v roku 1619 vstúpil do služieb Gabriela Bethlena, u ktorého pôsobil ako historiograf a knihovník. Zomrel počas jednej zo svojich diplomatických ciest.
Svojou pedagogickou činnosťou nielen pozdvihol kultúrny život v dnešnom východoslovenskom regióne, ale vďaka pokrokovým učebným metódam podľa zásad humanistickej výchovy pre praktický život si získal veľké uznanie najmä v protestantskom školstve. Ako básnik si získal uznanie nielen doma (od panovníka Rudolfa II. dostal titul "poeta laureatus caesareus"), ale i v zahraničí, kde udržiaval čulé písomné styky s českými a nemeckými humanistickými spisovateľmi.
Okrem svojej knihy uhorských básní písal tiež oslavné, gratulačné a ľúbostné básne, chválospevy, epigramy, lamenty, epitafy, rozlúčkové a smútočné básne - elégie. Písal tiež epické diela, v ktorých sa venoval historickým udalostiam (vojna s Turkami a pod.) alebo oslave miest a osobností. Svoje diela písal v latinčine a nemčine a uverejňoval ich najmä v zbierkach iných autorov. Pod menom svojho nedospelého syna tiež vydal "Otčenáš" v preklade do 25 jazykov.

</doc>
<doc id="113068" title="Konštantín Čársky" url="https://sk.wikipedia.org/wiki?curid=113068">

Konštantín Čársky (4. apríl 1899, Gbely – 13. máj 1987, Bratislava), bol slovenský lekár, chirurg, univerzitný profesor. Pracoval hlavne v oblasti brušnej chirurgie a traumatológie.
Gymnázium študoval v Nitre, Skalici a Trnave. Medicínu začal študovať na Karlovej univerzite v Prahe a v roku 1921 prestúpil na Lekársku fakultu Univerzity Komenského v Bratislave. Promovaný bol v roku 1924. Pôsobil ako asistent na Chirurgickej klinike u profesora Kostlivého, ktorý ho vyslal na študijný pobyt do USA, kde získal cenné skúsenosti. Ako 32-ročný sa stal docentom chirurgie. Dňa 5. mája 1939 bol vymenovaný za riadneho profesora chirurgickej propedeutiky a ortopédie a súčasne bol vymenovaný za prednostu Klinickej chirurgickej propedeutiky a ortopédie. Túto funkciu zastával do roku 1941. V roku 1942 bol už oficiálne vymenovaný za prednostu Chirurgickej kliniky a vedúceho Katedry chirurgie Lekárskej fakulty Slovenskej univerzity, neskôr Univerzity Komenského. I. chirurgickú kliniku v Bratislave viedol 29 rokov.
Prof. Čársky bol členom Svetovej chirurgickej spoločnosti a predsedom Česko-slovenskej chirurgickej spoločnosti. Jeho vedecká činnosť bola mimoriadne plodná. Jeho habilitačnú prácu "Lokálna liečba chirurgických infekcií" poznali aj v zahraničí. U nás sa stal priekopníkom v septickej chirurgii. Venoval sa aj plastickej chirurgii.
Do dôchodku odišiel v roku 1971. Ako dôchodca sa plne venoval zdravotníckej osvete najmä v novinách, časopisoch, rozhlase a televízii. Zomrel v Bratislave, ale pochovaný je na novom cintoríne vo svojich rodných Gbeloch.

</doc>
<doc id="113920" title="Štartovací komplex 6 na Cape Canaveral Space Force Station" url="https://sk.wikipedia.org/wiki?curid=113920">

Štartovací komplex 6 (skratka: "LC-6") bolo jedno zo štartovacích miest na Základni vzdušných síl Cape Canaveral na Floride. Z rampy komplexu štartovali rôzne verzie rakiet Redstone a Jupiter.
Celkovo sa na komplexe uskutočnilo 43 štartov, 39 rakety Redstone a 4 rakety Jupiter. Prvý štart sa uskutočnil 20. apríla 1955 a posledný 27. júna 1961.
Z komplexov 5 a 6 sa 31. januára 1964 stalo múzeum, v ktorom je môžné vidieť originálne zariadenia použité pri letoch programu Mercury. Výlety do múzea organizuje Návštevnícke centrum Kennedyho vesmírneho strediska.

</doc>
<doc id="114304" title="Lietava (hrad)" url="https://sk.wikipedia.org/wiki?curid=114304">

Lietava (iný názov: Lietavský hrad; doložené historické názvy "Litova", "Letava", "Lethawa", "Zsolnalitva") sa nachádza 10 km od krajského mesta Žilina v blízkosti vrchu Cibuľník na východnom okraji Súľovských vrchov. Katastrálne leží na hranici medzi obcami Lietava a Lietavská Svinná, v nadmorskej výške 635 m n. m. Svojou mierou zachovania patrí medzi najväčšie (rozloha 1 hektár zastavenej plochy) a najkrajšie zachované zrúcaniny nielen na Slovensku, ale aj v strednej Európe. Zánik goticko-renesančného hradu je datovaný do roku 1753 a zrúcanina bola opustená v lesnom poraste do roku 1999. Vtedy vzniklo Združenie na záchranu Lietavského hradu, ktoré od roku 2003 vykonáva záchranu objektov, formou citlivej stabilizácie, konzervácie a čiastočnej obnovy. Hrad je stále voľne prístupnou zrúcaninou, mimo objektov, ktoré sa aktuálne opravujú. Súčasný vlastník „Združenie na záchranu Lietavského hradu“ prevádzkuje v časti stredného hradu expozíciu venovanú histórii, vlastníkom objektu, ako aj archeologickým nálezom.
Skalnatý hrebeň na východnom výbežku Súľovskej vrchoviny si v poslednej štvrtine 13. storočia za stavebnú parcelu vybral pravdepodobne niekto z rodu Balašovcov. Na najvyššej časti skaliska postavili štvorpodlažnú vežu štvorcového pôdorysu. Severovýchodne od veže sa tiahla hradba. Pôvodnú dispozíciu doplňoval menší palác. Začiatkom 14. stor. zabral hrad Matúš Čák, ale po jeho smrti (roku 1321) dobyli hrad vojská kráľa Karola Róberta a hrad vrátili Balašovcom. Koncom 14. storočia patril kráľovi Žigmundovi, 1475 - 1494 Pavlovi Kinižimu, ktorý vykonal na hrade viaceré stavebné úpravy. Opravil opevnenie prvého predhradia a veľkú obytnú vežu, ako aj vstupnú vežovú bránu. Začiatkom 16. storočia hrad získal Mikuláš Kostka, ktorého dcéru Barboru si vzal za manželku František Turzo. Nový majiteľ opevnil ďalšie druhé predhradie a opravil existujúce budovy, z nich viaceré ukončil oblúčikovou atikou podľa nového výtvarného smeru - renesancie. Z roku 1530 pochádza správa, že na hrade sa zdržiavala početná posádka - 285 žoldnierov, ktorí si sami vyrábali aj pušný prach. V roku 1604 sa počet vojakov zmenšil na 12. Po smrti Imricha Thurzu (1621) sa tunajšie panstvo rozdelilo medzi dedičov, ktorí nejaký čas hrad spoločne udržiavali. V roku 1641 v dôsledku majetkových sporov stratili o areál záujem; hrad v prvej polovici 17. storočia patril komposesorátu. Opis hradu z 1698 uvádza, že nie je obývaný a nachádza sa tu len archív; 1760 - 1770 archív previezli na Oravský hrad. Lietavský hrad sa už potom nevyužíval a neudržiaval, a tak postupne chátral. V rokoch 1870-73 tunajšie majetky kúpil barón Popper.
Jadro hradu tvorila veľká hranolová veža, situovaná čelom k šiji prístupového hrebeňa. Severne od nej bolo opevnené nádvorie horného hradu s palácom a ďalšími objektmi. Hradné opevnenie sledovalo členitý tvar terénu. Na jeho východnej strane umiestnili gotickú kaplnku. Jadro hradu obklopuje prvé veľké predhradie na S a Z. Prístupné bolo hranolovou vstupnou vežou s bránou. Na JV od nej stojí veľká obytná budova s oblým nárožím s kamenným rámovaním a reliéfom erbu. Na severozápadnom nároží postavili veľkú okrúhlu baštu a na SV valcovitú vežu. Na tomto nádvorí sa nachádzali obytné a hospodárske budovy. Druhé predhradie chránilo areál od S a Z. Prístupné bolo ďalšou veľkou hranolovou vežou s padacím mostom; jeho bezpečnosť zvyšovala i priekopa. Predhradie spevňovala polygonálna bašta (SZ) a oblá veža (SV).
Hrad sa pyšne vypína nad krajinou a je z neho nádherný výhľad do okolia. Hradné múry jednotlivých objektov stoja dodnes do značnej výšky. Majú zachované otvory okien, prípadne vstupov a architektonických detailov, kamenné profilované konzoly bývalého arkiera, oblúčikové atiky, delové a kľúčové strieľne, miestami aj časti profilovaných ostení. V priestoroch bývalej kaplnky sa zachovali nábehy kamenných gotických rebier a na niektorých múroch zvyšky omietok. Súčasný vlastník - občianske združenie, ktoré v roku 2008 získalo hrad do vlastníctva, rieši jeho citlivú obnovu a konzerváciu tak, aby sa hrad dal využívať ako turistická atrakcia.
V roku 2009 bol objekt hradu zapísaný do zoznamu najohrozenejších pamiatok sveta na rok 2010, ktorý vydáva americký Svetový pamiatkový fond (WMF).

</doc>
<doc id="132838" title="Oskár Bárczy" url="https://sk.wikipedia.org/wiki?curid=132838">

Oskár Bárczy alebo Oskár Bárcy (29. október 1889, Banská Bystrica-Radvaň31. marec 1983, Budapešť) bol slovenský športový funkcionár a obchodník.
Jeho otec Karol Bárczy de Barcziháza, jeho matka Anna rod. Dilnbergerová. Oskar mal ešte dvoch bratov a sestru zemianskeho pôvodu.
Študoval v Banskej Bystrici a v Budapešti. Začas pôsobil v Nemecku, Švajčiarsku, Francúzsku, potom obchodník v Banskej Bystrici. Jeden z priekopníkov tenisu na Slovensku, člen reprezentačného výberu Uhorska. Predseda Maďarského tenisového zväzu v ČSR, propagátor športu, najmä tenisu, ktorému sa venoval i publicisticky.

</doc>
<doc id="133180" title="Samuel Bodorovský" url="https://sk.wikipedia.org/wiki?curid=133180">

Samuel Bodorovský (30. apríl 1825, Banská Bystrica1. jún 1891, tamže) bol slovenský národno-kultúrny pracovník, úradník.
Jeho otec bol Samuel Bodorovský, jeho matka Mária rod. Šimonovičová. Študoval v Banskej Bystrici a Banskej Štiavnici, právo v Kežmarku. Počas revolúcie 1848/49 a po nej úradník Zvolenskej stolice, potom slúžny v Predmieri, od 1861 štátny úradník, neskôr advokát, od 1872 hlavný mestský notár v Banskej Bystrici. Zakladajúci člen Matice slovenskej, rozširoval slovenskú spisbu, posielal správy do Lichardovho Obzoru, zaujímal sa o históriu rodného mesta.

</doc>
<doc id="133679" title="Ján Gajdoš" url="https://sk.wikipedia.org/wiki?curid=133679">

Ján Gajdoš (26. jún 1903, Maňa-Veľká Maňa - 24. marec 1980, Banská Bystrica) bol hudobný skladateľ, zbormajster, organista.
V roku 1934 - 1938 študoval organ na Hudobnej a dramatickej akadémii v Bratislave. Od 1938 účinkoval v Banskej Bystrici, 1942 zakladateľ a riaditeľ Mestskej hudobnej školy, učiteľ na gymnáziu Andreja Sládkoviča. Roku 1940 - 1956 vedúci veľkého zboru a orchestra v Banskej Bystrici, zakladal najmä školské spevácke zbory, poriadal chrámové koncerty, upravoval ľudové piesne pre detské, ženské a miešané zbory, vydával metodické materiály pre hudobné školy. Autor cirkevných hudobných skladieb, učiteľ popredných hudobníkov (→ S. Stračina, I. Sokol a i.).

</doc>
<doc id="134909" title="Emil Perko" url="https://sk.wikipedia.org/wiki?curid=134909">

Emil Perko (3. júl 1905, Prešov – 17. august 1984, Banská Bystrica) bol slovenský dôstojník, generálmajor, účastník SNP.
Narodil sa v Prešove vo vojenskej rodine. Po dosiahnutí stredoškolského vzdelania nastúpil v roku 1923 na vojenskú službu a neskôr v tom istom roku začal študovať na dôstojníckej škole v Hraniciach na Morave. Po skončení štúdia slúžil na viacerých postoch ako dôstojník delostrelectva. V lete 1937 dosiahol hodnosť štábny kapitán, pôsobil aj ako poradca veliteľstva Hlinkovej gardy v Kežmarku.
Ako veliteľ delostreleckého pluku 1 sa zapojil do ťaženia proti Poľsku. Ako veliteľ tejto jednotky sa v roku 1941 zúčastnil i bojov v ZSSR. Podieľal sa na založení štátnej vojenskej reálky v Banskej Bystrici (1942 - 1943), neskôr presťahovanej do Martina. V septembri 1943 bol znovu prevelený na východný front, vo funkcii veliteľa delostreleckého pluku 11. V období zdravotnej dovolenky veliteľa krátko viedol i 1. pešiu (bývalú rýchlu) divíziu. Veliteľ vojenskej posádky v Martine. Pod jeho velením sa vojenské jednotky v meste zapojili do protifašistického odboja. Golianom bol krátko pred začatím povstania poverený obranou Turca. Nadviazal spojenie so skupinou P.A. Velička.
Po vypuknutí SNP bol 9. septembra 1944 vymenovaný za veliteľa 5. taktickej skupiny „Ďumbier“ 1. čs. armády na Slovensku. Zúčastnil sa ťažkých bojov pri Strečne. Viedol obranné boje o vstup do Turčianskej kotliny pri Vrútkach, Priekope, Sučanoch, Martine a Dolnom Záturčí. Jeho jednotky boli z Turca nútené ustúpiť v noci z 21. na 22. septembra. Neskôr po porážke povstania ustupoval s časťou svojho štábu k Ľubietovej, neskôr sa ukrýval do marca 1945 vo Zvolene, po oslobodení mesta bol presunutý do Košíc.
Po vojne velil krátko 10. divízii, neskôr sa zúčastnil bojov proti Banderovcom na východnom Slovensku. V roku 1946 bol povýšený do hodnosti brigádneho generála. Na konci roku 1950 velil 1. delostreleckému zboru v Banskej Bystrici. V máji 1951 prepustený z armády a politicky prenasledovaný. Neskôr pôsobil ako robotník a hospodársky pracovník v roku 1965 odišiel na dôchodok. Pracoval v Múzeu SNP v Banskej Bystrici (1970 - 1977).
Zomrel 27. augusta 1984 v Banskej Bystrici. V roku 1991 bol posmrtne rehabilitovaný a bola mu navrátená pôvodná hodnosť. Nositeľ viacerých vyznamenaní.

</doc>
<doc id="144822" title="Dopravný podnik mesta Košice" url="https://sk.wikipedia.org/wiki?curid=144822">

Dopravný podnik mesta Košice (skr. DPMK) je akciová spoločnosť, ktorá prevádzkuje mestskú hromadnú dopravu v Košiciach. V súčasnosti DPMK prevádzkuje 65 liniek pravidelnej mestskej hromadnej dopravy. Dopravný podnik akceptuje dopravné karty aj iných dopravcov zapojených v projekte Slovenský dopravný pas. Podnik je taktiež členom integrovaného dopravného systému IDS Východ.
DPMK vznikol transformáciou štátneho podniku na akciovú spoločnosť, ktorá bola založená 25. mája 1994 na základe rozhodnutia Mestského zastupiteľstva na 25. zasadnutí 26. a 27. augusta 1993. Dopravný podnik vznikol 11. januára 1995 pod názvom "Dopravné podniky mesta Košice". Premenovanie na súčasný názov bolo vykonané dňa 17. mája 1999.
Dopravný podnik mesta Košice je pokračovateľom prevádzky najstaršej mestskej hromadnej dopravy na Slovensku. Už v roku 1891 bola v Košiciach prevádzkovaná koľajová doprava, ktorá bola plne elektrifikovaná v roku 1914. Od polovice 20. storočia sa začala prevádzka autobusov a od roku 1993 prevádzka trolejbusov.
Autobusová doprava sa v Košiciach prevádzkuje od polovice 20. storočia. V rokoch 2014 a 2015 bolo nakúpených 127 autobusov SOR, v roku 2016 ich doplnilo dalších 9. 14 z nich sú elektrobusy. Momentálne sú prevádzkované tieto typy autobusov.
Električková doprava, sa na Slovensku okrem Košíc a Bratislavy nikde inde neprevádzkuje. Iba v Košiciach majú mestské koľajové dráhy rozchod 1435 mm. Dopravný podnik mesta Košice prevádzkuje jedinú električkovú rýchlodráhu na Slovensku. V minulosti bolo rekonštruovaných 8 kusov vozidiel. Rekonštrukcia vozidiel Tatra ČKD KT8D5 pozostávala najmä z premeny na nízkopodlažný model KT8D5R.N2. V rokoch 2014, 2015 a 2017 bolo zakúpených celkovo 46 električiek Pragoimex Vario LF2+. Maximálna povolená rýchlosť električiek v Košiciach je stanovená na 65 km/h. V súčasnosti DPMK prevádzkuje na 16 električkových linkách tieto vozidlá.
DPMK prevádzkoval trolejbusy v rokoch 1993 - 2015. Trolejbusová doprava v meste bola utlmená 30. januára 2015. V súčasnosti premávajú len "spomienkové jazdy" trolejbusov, a to len vo vybraných časoch a len v nedeľu.

</doc>
<doc id="147078" title="Ján Adam Rayman" url="https://sk.wikipedia.org/wiki?curid=147078">

Ján Adam Rayman (tiež "Johann Reiman", lat. "Ioannes Reimanus", maď. "Rayman János"; 23. apríl 1690, Prešov23. apríl 1770, Prešov) bol slovenský lekár, infekcionista, imunológ, farmaceut a polyhistor, mestský lekár mesta Prešova a župný lekár Šarišskej župy.
V roku 1699 mu umiera otec Ján Rayman, lekárnik. Matka, Alžbeta (rod. Rothová) sa znovu vydala za Jana Samuela Willicha, s ktorým naďalej zveľaďovala lekáreň. Mladý J.A. Rayman teda vyrastal v lekárnickom prostredí, ktoré ho ovplyvnilo aj vo výbere povolania.
Absolvoval štúdium farmácie na prešovskom evanjelickom kolégiu. V štúdiu pokračoval na Leidenskej univerzite v Holandsku, kde absolvoval medicínu v rokoch 1709 - 1712. Názov jeho dizertačnej práce bol "O základoch priebehu rozmanitých chorôb a ich rozmanitej liečbe (De praecipuis diversitatis morborum fundamentis et curatione diversa)"; obhájil ju 16. decembra 1712.
Roku 1713 začal pracovať v Prešove ako mestský lekár. V roku 1714 sa oženil so Žofiou Wachsmannovou, s ktorou neskôr mali 7 detí. Prevzal vedenie lekárne po nevlastnom otcovi, ktorý zomrel v roku 1710 na morovú epidémiu, ktorá vtedy zasiahla mesto. Zároveň viedol veľkoobchod s liečivami, exotickým ovocím a korením a tokajským vínom. Vďaka jeho profesionálnym i ľudským kvalitám sa tešil medzi Prešovčanmi takej obľube, že mu mesto odpustilo platenie daní a bol prijatý do stavu šľachtického.
V roku 1719 bol vymenovaný za člena cisárskej Leopodínsko-Karolínskej akadémie (ekvivalent dnešnej Akadémie vied).
V roku 1720 vykonal na vlastnej dcére očkovanie proti pravým kiahňam ("Variola") vmasírovaním hnisu z kiahničky jej chorého brata do kožného rezu na ramene. Očkovanie v nasledujúcich rokoch s úspechom opakoval na viacerých pacientoch. Svetové prvenstvo je však v medicínskej literatúre priznávané anglickému lekárovi a fyziológovi Edwardovi Jennerovi, ktorý tieto pokusy vykonal nezávisle od J.A. Raymana o 76 rokov neskôr, v roku 1796. Jenner zaviedol aj pojem vakcinácia a vakcína, prvý použil termín vírus a prvý úmyselne vpichol predtým očkovanému dieťaťu infekčnú dávku vírusu, aby dokázal, že očkovaný človek na kiahne neochorie.
Rayman za svoj život napísal niekoľko desiatok lekárskych prác, najčastejšie o infekčných chorobách. Okrem pravých kiahní sa zaoberal aj bacilárnou dyzentériou, osýpkami, šarlachom, besnotou a jej prenosom zo zvierat na človeka a i.
Okrem medicíny, farmácie a obchodu sa Rayman venoval meteorológii (po prvýkrát v Rakúsko-Uhorsku pravidelne meral a zaznamenával dennú teplotu vzduchu), chémii (vykonával chemický rozbor minerálnych vôd podľa vlastných postupov) a ďalším prírodným vedám.
Jeho meno dnes nesie Reimanova ulica v Prešove (spája Masarykovu a Východnú), Fakultná nemocnica J. A. Raymana, Gymnázium J. A. Raymana. Všetky uvedené inštitúcie sú v Prešove.

</doc>
<doc id="153288" title="M14 (puška)" url="https://sk.wikipedia.org/wiki?curid=153288">

M14 je útočná puška americkej výroby.
M14 bola vytvorená ako experimentálna zbraň vychádzajúca z pušky M1 Garand. Puška M1 Garand bola základnou zbraňou americkej pechoty v 2. svetovej vojne, mala však veľa nedostatkov. Preto neskôr po vojne padlo rozhodnutie vytvoriť nový typ útočnej pušky. M14 bola navrhnutá v roku 1954. V roku 1957 bola určená ako náhrada za zbrane M1 Garand a automatickej pušky M1918 Browning Automatic Rifle. Vyrábala sa do roku 1964. Dokopy bolo vyrobených približne 1 300 000 kusov. Prvýkrát bola použitá vo vietnamskej vojne, používa sa však dodnes, najmä ako ostreľovačská puška. Nahradená bola modernejšou útočnou puškou M16.

</doc>
<doc id="174112" title="Zdeněk Veselovský" url="https://sk.wikipedia.org/wiki?curid=174112">

Profesor Zdeněk Veselovský (26. august 1928, Jaroměř – 24. november 2006, Praha,) bol jedným z najvýznamnejších českých zoológov. Dlhý čas viedol Zoologickú záhradu v Prahe. Je zakladateľom českej etológie a autorom mnohých odborných článkov a populárno-náučných kníh z oblasti zoológie a etológie.
Vyštudoval Prírodovedeckú fakultu Karlovej univerzity, kde po ukončení štúdia v roku 1952 pokračoval v práci ako pedagóg. V roku 1959 bol vymenovaný za riaditeľa pražskej ZOO (nastúpil 1. júla 1959), a túto funkciu si udržal takmer 30 rokov (do konca roku 1988). Predtým pracoval v pražskej ZOO ako zoológ. .
V roku 1964 bol zvolený za generálneho sekretára Medzinárodnej únie riaditeľov zoologických záhrad, v rokoch 1967 – 1971 potom vykonával funkciu viceprezidenta a v rokoch 1971 – 1975 bol prezidentom tejto prestížnej organizácie. Za jeden z jeho najväčších úspechov vo funkcii riaditeľa pražskej ZOO je považovaná záchrana koňa Przewalského. V roku 1988 bol pre konflikt s komunistickými predstaviteľmi mesta Prahy na hodinu vyhodený, čo malo za následok protesty a spontánny bojkot pražskej ZOO zo strany mnohých zoologických záhrad západného sveta, ktorý však čoskoro ukončila Nežná revolúcia. Po roku 1989 pracoval pre Fyziologický ústav Akadémie vied a prednášal kurzy z oblasti zoológie a etológie na Biologickej fakulte Juhočeskej univerzity a Prírodovedeckej fakulte Karlovej univerzity. Bol žiakom nositeľa Nobelovej ceny a zakladateľa etológie Konrada Lorenza.
Prof. Zdeněk Veselovský zomrel 24. novembra 2006 v pražskej motolskej nemocnici po krátkej hospitalizácii na zlyhanie srdca.

</doc>
<doc id="188610" title="Hrdinovia" url="https://sk.wikipedia.org/wiki?curid=188610">

Hrdinovia je názov amerického dramatického seriálu, ktorý mal svoju premiéru 25. septembra 2006 na americkej televíznej stanici NBC, na Slovensku sa vysielal od 30. júna 2008 na Markíze. Jeho tvorcom je Tim Kring. Prvý diel sledovalo v USA rekordných 14 miliónov divákov. Už po odvysielaní prvých piatich dielov sa seriálu podarilo dostať na prvé miesto v rebríčku najobľúbenejších amerických seriálov. Druhá séria zaznamenala 15 % pokles sledovanosti (odišlo niekoľko scenáristov a následne vypukol štrajk odborov scenáristov).
"Bližšie informácie na Zoznam častí seriálu Hrdinovia"
Seriál Hrdinovia rozpráva príbeh rôznych ľudí, ktorí "si mysleli, že sú ako ostatní... až kým sa neprebudili s nadprirodzenými schopnosťami", medzi ktoré patrí telepatia, schopnosť cestovať v čase a priestore, schopnosť lietať a regenerovať zranenia svojho tela (aj smrteľné). Títo ľudia si čoskoro uvedomia, že ich skutočnou úlohou je zabrániť blížiacej sa katastrofe v New Yorku a zachrániť ľudstvo.
Medzi týchto superhrdinov patrí 30 ročný Peter Petrelli, ktorý zisťuje, že dokáže prevziať schopnosti iných, jeho brat Nathan Petrelli, ktorý môže lietať, Isaac Mendez, 28 ročný narkoman, ktorý keď je nadrogovaný má schopnosť namalovať obrazy z budúcnosti, Niki Sandersová, 33 ročná showgirl, ktorá má schizofréniu, počas ktorej ju ovláda osobnosť s menom jej mŕtvej sestry Jessici a má nadľudskú silu, Hiro Nakamura, 24 ročný japonský fanúšik komiksov, ktorý dokáže doslova zastaviť čas a premiestňovať sa v čase a v priestore, D.L. Hawkins, 31 ročný väzeň, ktorý môže prechádzať cez steny, Matt Parkman, policajt so schopnosťou telepatie a Claire Bennetová, 17 ročná roztlieskavačka, ktorá dokáže regenerovať svoje aj smrteľné zranenia, v dôsledku čoho je prakticky nesmrteľná. Títo ľudia a mnohí ďalší časom objavujú nielen svoje superschopnosti, ktoré im boli dané, ale snažia sa aj zistiť odkiaľ ich získali. Neskôr sa viacerí z nich spoja proti nebezpečnému protivníkovi, Sylarovi, ktorý chce využiť ich schopnosti na nekalé účely. Ich konečným osudom nebude nič menšie ako záchrana sveta.
"Bližšie informácie na Zoznam postáv seriálu Hrdinovia"
Soundtrack k seriáli bol vydaný 18. marca 2008 vydavateľstvom Artists Addiction Records. Produkcia - Errol Kolosine, Tim Kring a Arkush.
Seriál bol ocenený cenou ASCAP Award za rok 2007 pre Lisu Coleman, Wendy Melvoin a Saturn Award za rok 2008 ako najlepší televízny seriál na DVD a najlepší vedľajší herec pre Masi Oku. Takisto získal aj People's Choice Award za rok 2007 ako najobľúbenejšia TV dráma. Bol nominovaný na cenu Emmy (2007, 2008) v rôznych kategóriach.
Koncom augusta 2008 sa tento seriál objavil na DVD aj na Slovensku s českým dabingom a titulkami.

</doc>
<doc id="190898" title="Steven Gerrard" url="https://sk.wikipedia.org/wiki?curid=190898">

Steven George Gerrard, MBE (30. máj 1980, Whiston, Merseyside) je bývalý anglický futbalista, univerzálny stredopoliar známy svojimi ďalekonosnými strelami a presnými prihrávkami. Bol kapitán klubu Liverpool FC, kde nosil číslo 8. Zmluvu s klubom mal do leta roku 2015.Následne hral za klub Los Angeles Galaxy, kde tak isto nosil číslo #8. Posledný zápas odohral 6. novembra 2016 a 24. novembra 2016 ohlásil ukončenie svojej kariéry.
Bol vice-kapitánom Anglického národného futbalového mužstva.
Bol nominovaný na ocenenie FIFA Hráč roka v rokoch 2005, 2006 a 2007.
Hráčom FC Liverpool bol už od ôsmich rokov. Svoju prvú profesionálnu zmluvu podpísal v roku 1997. V seniorskom tíme debutoval 29. novembra 1998 v zápase proti Blackburn Rovers, kde nastúpil ako náhradník v druhom polčase. V tejto sezóne sa aj vďaka zraneniu Jamieho Redknappa dostal do základnej zostavy, v ktorej odohral 13 stretnutí. Svoj prvý gól strelil 5. decembra 1999 do siete Sheffieldu.
V sezóne 2000 - 2001 dosiahol Gerrard s FC Liverpool viaceré úspechy: klub získal Pohár FA, Ligový pohár a na medzinárodnej scéne Pohár UEFA. Práve vo finále Pohára UEFA s Alavesom strelil svoj prvý gól v medzinárodnom stretnutí a Liverpool zvíťazil 5-4. Gerrard získal tento rok ocenenie PFA Mladý hráč roka.
Keď v roku 2004 odišla vtedajšia najväčšia hviezda Liverpoolu FC, Michael Owen, do Realu Madrid, prevzal po ňom úlohu kapitána mužstva. Steven sa osvedčil už na konci sezóny vo finále Ligy majstrov proti AC Miláno. Zápas sa začal jednoznačne pre AC Miláno, ktorého tím už v prvom polčase vyhrával 3-0. Gerrardov gól motivoval Liverpool k nečakanému vyrovnaniu na 3-3 za 6 minút a následnému víťazstvu po penaltovom rozstrele. Gerrard sa tak stal druhým najmladším kapitánom, ktorý doviedol svoje mužstvo k víťazstvu v Lige Majstrov. Po tomto úspechu sa objavili dohady o jeho odchode do niektorého z bohatších anglických klubov, pričom najväčší záujem prejavili Chelsea FC , Manchester United a Real Madrid. Gerrard sa však rozhodol zostať v Liverpoole.
28. októbra 2009 nastúpil proti Blackburn Rovers FC na svoj jubilejný 500. zápas v drese Liverpool FC.
Za anglickú reprezentáciu debutoval v roku 2000 pod trénerom Kevinom Keeganom. Bol nominovaný na Euro 2000 v Belgicku a Holandsku, no príležitosť dostal len v jednom zápase. Kvôli zraneniu sa nezúčastnil Majstrovstiev sveta v roku 2002.
Koncom decembra 2008 bol zatknutý po bitke v jednom z liverpoolskych podnikov. Z potýčky však vyviazol bez trestu.

</doc>
<doc id="192587" title="Peter Karpinský" url="https://sk.wikipedia.org/wiki?curid=192587">

Peter Karpinský (3. november 1971, Gelnica) je slovenský spisovateľ a jazykovedec. Venuje sa písaniu umeleckej literatúry a odborných prác, píše aj recenzie - najmä z oblasti literatúry pre deti.
Písaniu sa venuje už od gymnaziálnych rokov. Po ocenení v literárnej súťaži "Rubato" (organizovanej Spolkom slovenských spisovateľov) vydal svoj prozaický debut pre dospelých "Oznamujeme všetkým majiteľom hrobov".
Narodil sa v Gelnici. Maturoval na gymnáziu v Spišskej Novej Vsi. V rokoch 1990 – 1995 študoval slovenský jazyk a dejepis na Filozofickej fakulte Univerzity Pavla Jozefa Šafárika v Prešove. Po skončení štúdia začal pôsobiť ako vysokoškolský pedagóg a stal sa vedúcim Katedry slovenského jazyka Prešovskej univerzity. Žije v Spišskej Novej Vsi a v Prešove.
Literatúra pre deti a mládež.
Publikoval v zbierkach a zborníkoch: "Úpätím času, zborník mladých slovenských autorov" (Vydavateľstvo Matice slovenskej, Martin 1998), "Usmej sa, srdiečko. Humorné rozprávky z Mladých liet" (Mladé letá, Bratislava 2002), "Dlh. Zborník východoslovenských autorov" (Vienala, Košice 2005), "Pánska jazda" (Spišská Nová Ves 1994), "Presýpacie more" (Spišská Nová Ves 1996), "Posúvanie" (Spišská Nová Ves 2007), "Adela, neopováž sa!" (Perfekt, Bratislava 2011), "Nefajčiť zakázané" (Miloš Prekop - AND 2012), "Desatoro" (SLOVART, Bratislava 2014), "PARNAS" (Fama ART, Spišská Nová Ves 2016), "Ži vo mne" (Ikar, Bratislava 2018), "Víťazné Mirnix Dirnix" (Perfekt, Bratislava 2019), "Milan Rastislav Štefánik Z poetického pera autorských spomienok" - divadelná hra "Hľa, tvoja matka" (Spoločnosť M. R. Štefánika, Krupina 2020) .
"Diablova skala" (kresba Jozef Spáčil, Hrad Ľubovňa 2016)
"Príbehy spod Karpát" (kresba Martin "Cuco" Luciak, Ivana "Kiwa" Koštálová, Tomáš Gladiš, Bábkové divadlo Košice 2017)
"Ilustrované dejiny Spišskej Novej Vsi" (kresba Ľuboš Bukovinský, Visionworks s.r.o, Spišská Nová Ves 2018, 2020)
Je vedúcim súboru "DTS" (Divadlo teatrálnej skratky).
Bol šéfredaktorom literárneho zábavníka pre dievčatá a chlapcov "ZIPS" (vydavateľstvo Regent).

</doc>
<doc id="195164" title="Medveď grizly" url="https://sk.wikipedia.org/wiki?curid=195164">

Medveď grizly alebo presnejšie medveď hnedý grizly ("Ursus arctos horribilis") alebo ľudovo grizly je severoamerický poddruh medveďa hnedého ("Ursus arctos") z čeľade medveďovité ("Ursidae").
Medvede grizly dosahujú hmotnosť od 180 do 680 kilogramov a výšku 2,44 metrov v stoji. Samec je približne 1,8-krát ťažší ako samica, je to príklad sexuálneho dimorfizmu. Dimorfizmus udáva, že veľkosť je dôležitým znakom v možnosti samca úspešne sa uchádzať o samicu. Ich farba je rôzna, podľa geografického miesta, kde sa grizly nachádza, existujú grizly od blond do tmavohnedej, až čiernej farby. Od ostatných medveďov hnedých sa odlišujú dlhšími pazúrmi a lebečným profilom, ktorý sa podobá na medvede ľadové.
Grizly má veľký hrb na ramenách, ktorý je tvorený zo svalov, ktoré pomáhajú predným končatinám pri hrabaní. Jeho hlava je veľká a guľatá s vyhĺbenou tvárou. Aj napriek masívnej veľkosti medvede grizly dokážu dosahovať rýchlosť až /h.
Bežne je samotárom, v pobrežných oblastiach sa zhromažďuje popri prúdoch riek, kde chytá lososy. Každý druhý rok samice rodia jedno až štyri mláďatá, ktoré sú malé a vážia približne 500 gramov.
Medvede grizly obývajú časti Severnej Ameriky od Aljašky, cez západnú časť Kanady až na severozápad Spojených štátov, vrátane štátov Idaho, Montana, Washington a Wyoming. Nachádza sa aj v národných parkoch Yellowstone a Grand Teton, ale obvykle sa zdržuje v Kanade.
V minulosti žil medveď grizly v celej Severnej Amerike až po Texas, no v dôsledku lovu a ničenia životného prostredia z väčšiny tohto územia vymizol. Preto je zákonom chránený. V súčasnosti žije v Severnej Amerike približne 60 000 medveďov grizly.
Aj keď sa medvede nachádzajú v rade mäsožravce, sú všežravcami, pretože prijímajú mäso aj rastliny. Sú známe tým, že lovia väčšie živočíchy, ako sú los obyčajný, jelene, ovce, soby a medvede čierne. Jedia tiež ryby, hlavne lososy, pstruhy a ostrieže. Medvede grizly tiež bez váhania hľadajú potravu, ktorá môže s nimi vyvolať konflikt, akými sú človek alebo vlk.

</doc>
<doc id="207517" title="Vladislav II. (Čechy)" url="https://sk.wikipedia.org/wiki?curid=207517">

Vladislav II. (okolo 111018. január 1174, Meerane, Sasko) bol český knieža (od r. 1140) a kráľ (v r. 1158 - 1172) z rodu Přemyslovcov, najstarší syn kniežaťa Vladislava I. a Richenzy z Bergu.
Mladý Vladislav prežil dobrodružnú mladosť. Za vlády svojho strýka Soběslava I. nemal nádej na kniežací stolec, odišiel preto v roku 1133 k príbuzným do Bavorska. Po strýkovej smrti bol českými veľmožmi povolaný na kniežací stolec.
Nový knieža prejavil nečakanú ráznosť a vladárske schopnosti. Už v r. 1142 sa odohral pokus o jeho zvrhnutie, ale s pomocou rímskeho kráľa Konráda III. sa na tróne udržal. V r. 1147 sa zúčastnil druhej krížovej výpravy do Palestíny, odkiaľ sa však už z Carihradu vrátil späť. Po nástupe nového rímskeho cisára Fridricha I. Barbarossu a počiatočných vzájomných sporoch bol za svoje zásluhy o blaho ríše 11. januára 1158 na ríšskom sneme v Regensburgu ako druhý český panovník korunovaný za kráľa (iba pre svoju osobu). Po cisárovom boku sa zúčastnil vojenského ťaženia do Talianska, kde vynikol v bitke pri Miláne.
Obdobie Vladislavovho panovania prinieslo Čechám prosperitu a nebývalý rozkvet. Vďaka jeho politickým i rodinným stykom so zahraničím v krajine dostali priestor mnohé nové kultúrne vplyvy. Na počiatku Vladislavovho panovania sa v krajine usadili tzv. reformované rády – premonštráti a cisterciáni, neskôr i johaniti. Bolo založených viacero kláštorov (Strahov, Plasy, Želiv, Doksany).
V protiklade k jeho úspešnému panovaniu koniec jeho vlády nebol práve najšťastnejší. V záujme zachovania rodovej kontinuity sa pokúšal zaistiť nástupníctvo na tróne pre svojho najstaršieho syna Bedřicha. Na sklonku roku 1172 preto abdikoval a svojho syna uviedol ako nové české knieža. Neurobil to však cestou snemovného zhromaždenia ani prijatím kniežatstva od cisára. Ten jeho čin posúdil ako bezprávny. Bedřicha v nasledujúcom roku zbavil kniežatsva a na jeho miesto vymenoval syna Vladislavovho strýka Soběslava I., Oldřicha. Ten sa však titulu vzdal v prospecha svojho staršieho brata Soběslava. Vladislav opustil Čechy a uchýlil sa do Durínska, na majetky svojej druhej manželky Judity. Po smrti bol pochovaný v meissenskej katedrále, neskôr boli jeho telesné ostatky prevezené do Čiech a uložené v strahovskom kláštore.
Knieža a kráľ Vladislav II. bol dvakrát ženatý. Jeho prvou manželkou sa okolo roku 1140 stala Gertrúda Babenberská (1118?, 1150), dcéra vojvodu Leopolda III., s ktorou mal štyri deti.
Druhý raz sa Vladislav II. oženil v r. 1153 s Juditou, dcérou Ľudovíta I. Durínskeho. Z manželstva sa narodili tri deti.

</doc>
<doc id="207962" title="Petr Ulrych" url="https://sk.wikipedia.org/wiki?curid=207962">

Petr Ulrych (21. február 1944, Hradec Králové) je český spevák, hudobný skladateľ a textár, brat speváčky Hany Ulrychovej.
Po ukončení strednej školy vyštudoval letecké inžinierstvo na Vojenskej akadémii v Brne. Letectvu sa však nikdy nevenoval, ihneď po ukončení školy v roku 1966 sa stal profesionálnym hudobníkom. V priebehu štúdia na vysokej škole sa súkromne učil hrať na klavíri, na brnianskom konzervatóriu dva roky študoval skladbu a hru na kontrabase. V roku 1961 bol spoluzakladateľ brnianskeho "Divadla bez tradic" (DIBETRA) kam ho neskôr nasledovala aj jeho mladšia sestra Hana. Od roku 1964 prešiel do rockovej skupiny Vulkán, v roku 1967 potom do skupiny Atlantis, kam ho znova nasledovala aj sestra Hana.
Když «21. srpna 1968 přišla "na pomoc" bratrská vojska, Petr Ulrych tentýž den spontánně složil a nahrál píseň Zachovejte klid!. Slova "To ráno bylo klidný jako všechna rána, … a nikdo netušil, že otevře se brána pro křídla strašných ptáků, která nejsou sen. Zachovejte klid, se ozvalo z ticha, přišel k nám někdo, kdo nebyl pozvaný, zachovejte klid, když těžko se dýchá a každou chvíli někdo vběhne do rány. Zbývá mi jenom píseň, a proto zpívám jděte pryč, jděte pryč, pravdu nezničí tanky, my máme pravdu a vy jenom bič, zradu a bič" samozřejmě neunikla cenzorům a na kariéru Ulrychových to mělo fatální dopad.»
So skupinou Atlantis vystupoval v pražskom divadle Rokoko, kde vystupoval v programe "Nepůjdem do kláštera". Najväčším hitom skupiny bola pieseň "Nechoď do kláštera", ktorá vtedy zvíťazila v rozhlasovej "Húpačke" (čo bola niekdajšia rozhlasová hitparáda). Petr Ulrych prejavoval sklony k syntéze moravského folklóru s rockom, čo sa výrazne prejavilo v nasledujúcich rokoch. V roku 1974 vychádza súrodencom Ulrychovcom legendárny album "Nikola šuhaj loupežník" (omnoho skôr než neskoršia divadelná a filmová adaptácia tohoto námetu, ktoré niesli odlišný názov "Balada pro banditu"). Tento úspešný album posunul súrodeneckú dvojicu smerom k moravskému folklóru a štylizácii moravských ľudových piesní, ktoré sú dodnes hlavným repertoárom ich sprievodnej hudobnej skupiny Javory. Petr Ulrych je umeleckým vedúcim, skladateľom aj textárom tejto skupiny, okrem tejto vlastnej tvorby je tiež autorom scénickej a filmovej hudby k niekoľkým ďalším filmom a divadelným predstaveniam. Spoločne so sestrou Hanou tiež vystupoval v jej zhudobnených (ako spoluautor sa Stanislavom Mošou) brnianskych muzikáloch "Legenda","Máj","Koločava" a "Radúz a Mahulena" uvádzaných v Mestskom divadle Brno. Za hudbu k muzikálu Koločava získal cenu Alfréda Radoka.

</doc>
<doc id="234162" title="Kokaín" url="https://sk.wikipedia.org/wiki?curid=234162">

Kokaín je práškovitá, biela, kryštalická hmota najrozšírenejšia ako droga. Ide o alkaloid z juhoamerického kra koka pravá.
Voľná báza kokaínu crack vzniká zmiešaním s alkalickým činidlom (najčastejšie sódou, ale používa sa napríklad aj vápno alebo prášok do pečiva), ďalej s éterom alebo menej častým čpavkom a následnou tepelnou úpravou. Na výrobu 1 kg kokaínu je potrebných 100-170 kg lístkov.
Kokaín prvýkrát vyrobil nemecký chemik Albert Niemann v roku 1860. V roku 1862 bola spustená komerčná výroba v nemeckom meste Darmstadt firmou Merck.
Pravidelné podávanie kokaínu je návykové. Užívatelia sa môžu stať psychicky závislí na jeho somatických a mentálnych účinkoch, čo vedie k zvyšovaniu dávok kokaínu pre udržanie alebo zvýšenie týchto účinkov. Riziko závislosti je osobitne vysoké po kokaíne vo forme kreku.

</doc>
<doc id="241528" title="Dakota Fanningová" url="https://sk.wikipedia.org/wiki?curid=241528">

Hannah Dakota Fanningová (23. február 1994, Conyers, Georgia, USA) je americká herečka a modelka. Prielom v jej hereckej kariére nastal v roku 2001 účinkovaním vo filme "Ja som Sam". Ako detská herečka si zlepšovala svoje remeslo v známych filmoch ako "Muž v ohni", "Vojna svetov" a "Šarlotina pavučinka" (2004-6). Dakota začala svoj prechod v hereckej kariére na dospelejšie roly vo filmoch "Hounddog" a "The Secret Life of Bees". Vyhrala mnohé ceny a je momentálne najmladšou osobou, ktorá kedy bola nominovaná na cenu Screen Actors Guild.
Dakota Fanningová sa narodila v meste Conyers v americkom štáte Georgia. Je dcérou Joy (za slobodna Arringtonová), ktorá je bývalou profesionálnou tenistkou a Steva Fanninga, ktorý hrával malú bejzbalovú ligu za tím St. Louis Cardinals a teraz pracuje ako predavač elektroniky v Los Angeles. Jej starý otec z matkinej strany bol bývalý hráč amerického futbalu, Rick Arrington, a jej teta je bývalá reportérka ESPN Jill Arringtonová. Dakota má mladšiu sestru Elle Fanningovú, ktorá je taktiež herečkou.
Dakotin otec jej chcel dať meno "Dakota" a jej matka jej chcela dať meno "Hannah".
Fanningová má na polovicu nemeckých predkov a jej priezvisko má írsky pôvod. Dakota a jej rodina sú členmi Južného baptistického zhromaždenia. Dakota navštevuje školu Campbell Hall v North Hollywood v Kalifornii a je členkou univerzitného roztlieskavačského tímu.

</doc>
<doc id="249703" title="Uhličitan draselný" url="https://sk.wikipedia.org/wiki?curid=249703">

Uhličitan draselný K2CO3, triviálnym názvom potaš, alebo salajka, je soľ kyseliny uhličitej.
Je to tuhá látka, termicky stála a dobre rozpustná vo vode. Vodný roztok je zásaditý, lebo uhličitanový anión hydrolyzuje.
Používa sa prevažne pri výrobe skla, v textilnom a papierenskom priemysle, v poľnohospodárstve ako umelé hnojivo alebo aj na prípravu silného jedu kyanidu draselného. Taktiež sa využíva aj v organickej syntéze či pri rýchlych neutralizáciách, ak sa nesmie použiť príliš bázické prostredie.
Vyrába sa reakciou hydroxidu draselného s oxidom uhličitým.
Najprv se urobí elektrolýza chloridu draselného za vzniku hydroxidu draselného, vodíku a chlóru. Vzniknutý hydroxid draselný sa potom sýti oxidom uhličitým. Pri reakcí hydroxidu draselného a oxidu uhličitého vzniká uhličitan draselný.

</doc>
<doc id="276758" title="Opcia (derivát)" url="https://sk.wikipedia.org/wiki?curid=276758">

Opcia (iné názvy: opčná zmluva, opčný kontrakt, opčný obchod) je právo kúpiť (alebo alternatívne: právo predať) v stanovenom okamihu (alebo alternatívne: do stanoveného okamihu) nejaký podkladový nástroj za vopred stanovenú cenu (tzv. realizačnú cenu).
Predávajúci opcie sa nazýva aj vypisovateľ opcie; kupujúci opcie aj držiteľ/majiteľ opcie.
Držiteľ opcie má (ako je vyššie uvedené) "právo" na kúpu/predaj, toto právo má možnosť využiť alebo nevyužiť, t.z. má právo voľby (teda "opciu"). Vypisovateľ opcie však má naopak povinnosť držiteľovi podkladový nástroj predať/kúpiť, ak sa držiteľ opcie rozhodne, že svoju opciu využije.
Call opcia vs. put opcia.
Call čiže kúpna opcia je právo na nákup podkladového nástroja v stanovenom termíne a za stanovenú cenu.
Put čiže predajná opcia je právo na predaj podkladového nástroja v stanovenom termíne a za stanovenú cenu.
Príklad: Slovenský subjekt nakúpil v máji "call opciu" na nákup dolára v termíne dodania júl. Realizačnú cenu (SP-strike price) si dohodol na 29 $/EUR, prémia je 1 $/EUR (túto prémiu musí zaplatiť, či už kontrakt využije alebo nie). Ak sa v júni dajú na trhu nakúpiť eurá za 31 $/EUR, subjekt uplatní opciu(má nárok na nákup), teda nakúpi eurá za 29 $/EUR, plus k tomu pripočíta prémiu 1 $/EUR. Celkový náklad na nákup je 30 $/EUR. Môže ísť na trh a predať tieto eurá za 31 $/EUR a tým dosiahne zisk 1 euro na dolár. Ak bude kurz $/EUR v júni na trhu 30 $/EUR subjekt využije opciu: nakúpi za 29+1 $/EUR - žiaden zisk ani strata. Pri kurze 29 $/EUR na trhu je subjekt indiferentný medzi plnením opcie alebo jej prepadnutím a nákupom na spotovom trhu: pri uplatnení opcie platí 29+1, pri nákupe na trhu platí 29, no musí zaplatiť prémiu vo výške 1 $/EUR, to znamená že vždy platí 30 $/EUR. Pri kurze nižšom než realizačná cena(teda 29 $/EUR) subjekt nikdy neuplatní opciu, nakupuje na spotovom trhu a jeho maximálna strata je 1 $/EUR. Pri kurzoch vyšších než SP+prémia dosahuje vždy zisk.

</doc>
<doc id="287251" title="Umývačka riadu" url="https://sk.wikipedia.org/wiki?curid=287251">

Umývačka riadu (nesprávne "myčka riadu") je stroj používaný na automatické kontinuitné umývanie riadu. Používa sa v reštauráciách aj v domácnostiach. Pripája sa na vodovod, kanalizáciu a zdroj elektrickej energie.
Umývačky čistia riad pomocou prúdu horúcej rozprašovanej a rozstrekovanej vody so saponátom, ktorý rozpúšťa a zmýva z riadu nečistoty. Potom sa riad niekoľkokrát opláchne, takto sa odplavia zvyšky nečistôt a umývacieho prostriedku. Nakoniec sa odčerpá voda a riad sa suší.
Výhodou je, že neexistuje žiadny kontakt s ľuďmi v priebehu procesu umývania a tak je možné použiť silnejšie koncentrácie účinných látok a vyššiu teplotu vody, čo by pri ručnom umývaní nebolo možné. Okrem toho odpadajú dermatologické problémy súvisiace s pôsobením saponátu na pokožku.
Prvé správy o mechanickom umývaní riadu sú z roku 1850. Joel Houghton si patentoval umývačku, ktorá bola poháňaná ručne pomocou kľuky. Prvá motorom poháňaná umývačka riadu vznikla v americkom štáte Illinois v roku 1886. Vynašla ju Josephine Cochranová. Bola to pomerne bohatá vnučka Johna Fitcha, vynálezcu parníku a vadilo jej časté a zdĺhavé umývanie riadu po večierkoch, ktoré usporadúvala. Jej umývačka mala horizontálne uložené koleso, na ktoré sa pomocou drôteného držiaka pripevňoval riad. Koleso rozstrekovalo vodu so saponátom a tá umývala riad. V roku 1924 William Howard Livens vymyslel malú umývačku riadu, ktorá bola vhodná na domáce použitie. Tá už sa omnoho viac podobala súčasným umývačkam a mala mnoho funkcií, vrátane predných dverí na nakladanie, drôteného stojana na držanie riadu a rotačný rozstrekovač.

</doc>
<doc id="292856" title="Sherlock Holmes (seriál z roku 1984)" url="https://sk.wikipedia.org/wiki?curid=292856">

Sherlock Holmes je britský televízny detektívny seriál natáčaný v rokoch 1984 – 1994. Seriál má 41 epizód (36 päťdesiat minútových a 5 stopäť minútových). Sherlocka Holmesa v ňom vždy hral britský herec Jeremy Brett, doktora Watsona v prvých trinástich epizódach David Burke a v ďalších Edward Hardwicke. Mycroft Holmes sa v seriáli objavil štyrikrát a hral ho Charles Gray. Seriál má 9 sérií a natočila ho spoločnosť Granada Television. Pôvodne bol vysielaný na stanici ITV. Prvý diel mal premiéru 24. apríla 1984 a posledný 11. apríla 1994. Inšpektor Lestrade vystúpil v 6 dieloch, po prvýkrát v epizóde "Staviteľ z Norwoodu" a hral ho Colin Jeavons. Pani Hudsonovú hrala Rosalie Williamsová a profesora Moriartyho hral Eric Porter. Jednotlivé diely režírovali rôzni režiséri, napr. Peter Hammond, Brian Mills, Alan Grint a iný.
Názvy sérií a častí sa zhodujú s dielami od Arthura Conana Doylea, ale adaptovaný príbeh sa nie vždy zhoduje.

</doc>
<doc id="295116" title="Východoslovenský kraj" url="https://sk.wikipedia.org/wiki?curid=295116">

Východoslovenský kraj bol kraj na Slovensku od 11. apríla 1960 do 18. decembra 1990 (okrem 1.7.1969 - dec. 1970).
Rozkladal sa v najvýchodnejšej časti Česko-Slovenska, na východe Slovenska. Na severe susedil s Poľskom, na juhu s Maďarskom, na západe so Stredoslovenským krajom a na východe s vtedajším Sovietskym zväzom (dnes Zakarpatská oblasť Ukrajiny). Krajským mestom boli Košice so 190-tisíc obyvateľmi v roku 1978. Druhým najväčším mestom bol Prešov (70-tisíc), na treťom mieste boli vtedy rovnako ľudnaté okresné mestá Poprad a Spišská Nová Ves (30-tisíc).
V rokoch 1960 - 1968 kraj tvorilo 9 okresov. V roku 1968 boli vyhlásené nové okresy Stará Ľubovňa, Svidník a Vranov nad Topľou. 1. júla 1969 bola činnosť krajov na Slovensku krátkodobo pozastavená, obnovená bola od 28. decembra 1970. V roku 1971 bolo mesto Košice uznané ako samostatný okres Košice-mesto.
Na území Východoslovenského kraja v pohorí Vysoké Tatry dosahoval povrch Česko-Slovenska najvyšších nadmorských výšok - najvyšší vrchol kraja, Tatier, celého Česko-Slovenska a celých Karpát - Gerlachovský štít má nadmorskú výšku 2 655 m. Práve Vysoké Tatry tvoria prirodzenú severozápadnú hranicu kraja s Poľskom. Severnú hranicu ďalej tvorí podstatne nižšie pohorie - Spišská Magura a veľmi rozsiahle Nízke Beskydy siahajúce od severozápadu kraja až k severovýchodu. Nad mestom Humenné sa dvíha pohorie Vihorlat. Veľké plochy v juhovýchodnej časti kraje na hraniciach s Maďarskom a Ukrajinou zaberá Východoslovenská nížina. V juhozápadnej oblasti kraja sa nachádza Slovenské rudohorie, Slovenský kras a Slovenský raj. Kraj leží na rozvodí Baltského a Čierneho mora. Rieka Poprad odteká do Visly a ďalej do Baltského mora. Rieka Hornád pramení na okraji Slovenského raja preteká Košicami a odvádza svoje vody postupne do Tisy, Dunaja a Čierneho mora. Z oblasti Bardejova priteká rieka Topľa, od Svidníku rieka Ondava. Zlievajú sa pri Vranove a pokračujú ďalej ako Ondava až k sútoku s Latoricou na Zemplíne, odkiaľ pokračuje ďalej pod názvom Bodrog do Tisy. Rieka Laborec priteká zo severovýchodnej časti kraja od Medzilaboriec. Preteká Humenným a neďaleko Kráľovského Chlmca sa vlieva do Latorice. V juhovýchodnom cípe kraja pri Čiernej nad Tisou tvorí hranicu Slovenska rieka Tisa, prítok Dunaja.
Kraj mal v roku 1978 rozlohu 16 179 km² a 1 356 066 obyvateľov. Priemerná hustota zaľudnenia kraja bola 84 obyvateľov/1 km².
Kraje boli na Slovensku zrušené s účinnosťou od 19. decembra 1990. Po vzniku samostatnej Slovenskej republiky v roku 1993 sa začalo pracovať na novom administratívnom usporiadaní štátu. Od 1. júla 1996 vzniklo na Slovensku 8 nových krajov. Na území bývalého Východoslovenského kraja vznikol Košický kraj a Prešovský kraj. Časť bývalého okresu Rožňava (dnešný okres Revúca) pripadla Banskobystrickému kraju. Došlo aj k výrazným územným zmenám v štruktúre okresov. Mnohé mestá sa po novom stali ich sídlami.

</doc>
<doc id="295480" title="Charles Friedel" url="https://sk.wikipedia.org/wiki?curid=295480">

Charles Friedel (12. marec 1832, Štrasburg – 20. apríl 1899, Montauban) bol francúzsky chemik.
Spoločne so svojím priateľom J. M. Craftsom roku 1877 objavil dva typy chemických reakcií ktoré po nich boli pomenované, tzv. Friedel-Craftsova alkylácia a acylácia.
Friedel študoval od roku 1850 v Štrasburgu prírodné vedy a po prerušení roku 1852 pokračoval v štúdiu na parížskej Sorbonne. V rokoch 1856 až 1870 pracoval ako správca zbierok minerálov univerzity "École de Mines". V tom čase bol tiež činný v laboratóriu školy "École de Medicine" kde si pod vedením C. A. Wurtza prehĺbil svoje znalosti chémie. Roku 1860 sa tu zoznámil s J. M. Craftsom a po svojej doktorskej promócii roku 1869 nastúpil od roku 1871 na miesto docenta na École Normale Supérieure. V roku 1876 sa stal profesorom mineralógie na Sorbonne. Roku 1884 po smrti C. A. Wurtza prevzal jeho miesto profesora organickej chémie.
Od roku 1889 bol súčasne predsedom komisie ktorej cieľom bolo previesť reformu názvoslovia organických zlúčenín.
Jeho synom bol mineralóg a kryštalograf Georges Friedel (1865 - 1933).

</doc>
<doc id="316816" title="Ralph Bellamy" url="https://sk.wikipedia.org/wiki?curid=316816">

Ralph Rexford Bellamy (17. jún 1904, Chicago, Illinois, USA – 29. november 1991, Santa Monica, Kalifornia, USA) bol americký filmový a televízny herec, ktorého filmová kariéra trvala 60 rokov – od roku 1931 až do roku 1990.
Počas svojej kariéry vystupoval vo viac než sto audiovizuálnych dielach. Väčšinou to boli vedľajšie alebo epizódne úlohy, ktoré ale boli veľmi výrazné. Okrem filmu sa veľmi dobre uplatnil najmä v amerických televíznych seriáloch a televíznych filmoch.
Jeho poslednou filmovou úlohou bol starý podnikateľ James Morse vo filme "Pretty Woman" z roku 1990.
V roku 1987 dostal Oscara za celoživotné dielo. Má svoju hviezdu na holywoodskom chodníku slávy.

</doc>
<doc id="317522" title="Rex Harrison" url="https://sk.wikipedia.org/wiki?curid=317522">

Sir Rex Harrison, vlastným menom Reginald Carey Harrison (5. marec 1908, Huyton, Spojené kráľovstvo – 2. jún 1990, New York, USA) bol britský herec, nositeľ prestížneho ocenenia Americkej filmovej akadémie Oscar aj dvojnásobný držiteľ americkej divadelnej ceny Tony.
Začínal ako herec v liverpoolskej kočovnej divadelnej spoločnosti v roku 1924, kde získal svoju základnú hereckú prípravu. Divadlu sa o tej doby aktívne venoval (s výnimkou obdobia 2. svetovej vojny) prakticky až do svojej smrti v roku 1990.
Svoje prvé úspechy vo filme však získal až v tridsiatych rokoch 20. storočia v kalifornskom Hollywoode. Medzi jeho najznámejšie divadelné hry a filmy patria najmä jeho úloha profesora Higginsa v slávnom muzikáli "My Fair Lady", ktorý hral úspešne mnoho rokov v divadle na Broadwayi spoločne s Juliou Andrewsovou, vo filmovej verzii z roku 1964 ju nahradila Audrey Hepburnová. Veľmi známa je aj jeho úloha v americkom veľkofilme "Kleopatra" z roku 1963, kde stvárnil postavu Gaia Julia Caesara. Medzi jeho pozoruhodné filmové úlohy patrí aj postava pápeža Júlia II. z amerického filmu "V službách pápeža".

</doc>
<doc id="317698" title="Európska cesta 572" url="https://sk.wikipedia.org/wiki?curid=317698">

Európska cesta 572 ("E572") je európska cesta na Slovensku, ktorá začína v Trenčíne, končí v Žiari nad Hronom a je dlhá 101 kilometrov.
Európska cesta 572 kopíruje trasu cesty I. triedy číslo 9 a začína v Chocholnej na križovatke s diaľnicou D1 (E50 a E75).
Pokračuje v peáži cesty I/9 cez Bánovce nad Bebravou, Nováky (križovatka s I/64), Prievidzu, Handlovú a Žiar nad Hronom do Ladomerskej Viesky, kde končí križovatkou s cestou I/65 (R1, E58 a E571).
V trase E572 bude na celom úseku prechádzať rýchlostná cesta R2.

</doc>
<doc id="331722" title="Alexander Eckerdt" url="https://sk.wikipedia.org/wiki?curid=331722">

Alexander Eckerdt (6. júl 1932, Košice - 24. august 1992, Košice) bol slovenský maliar a grafik.
Narodil sa v Košiciach. V rokoch 1950 – 1951 študoval na "Základnej škole grafickej". Po skončení v rokoch 1951 – 1952 študoval na "Grafickej priemyslovke" v Prahe. Na Vysokú školu výtvarných umení v Bratislave nastúpil v roku 1952 k profesorovi Čemickému, ale ten s ním nespolupracoval, pretože Eckerdt vraj nemal cit pre farbu. Neskôr spolupracoval s Vincentom Hložníkom, u ktorého VŠVU dokončil v roku 1958. Celý život tvoril v Košiciach, kde aj pôsobil na ľudovej škole umenia v rokoch 1960 – 1964.Jeho najdôležitejšie výstavy sa konali najmä v Košiciach (1962, 1964, 1973, 1983, 1993), Bratislave (1963, 1970, 1980, 1992), Brne, ale taktiež vo vtedajšom Západnom Berlíne. Alexander Eckerdt patrí k najvýznamnejším predstaviteľom košického výtvarného života druhej polovice 20. storočia. Bol iniciátorom tvorivej skupiny s názvom "Roveň", ktorá pôsobila v rokoch 1962 – 1965. Alexander Eckerdt ovládal fenomén obojručnej kresby. Taktiež bol jedným zo zakladateľov a kľúčových členov občianskeho hnutia Verejnosť proti násiliu v Košiciach.
Na Kováčskej ulici 33 v Košiciach sa nachádza jemu venovaná galéria s názvom "Malá galéria A. Eckerdta".

</doc>
<doc id="331847" title="Pohotovostné oddiely Hlinkovej gardy" url="https://sk.wikipedia.org/wiki?curid=331847">

Pohotovostné oddiely Hlinkovej gardy (skr. POHG) boli špeciálne ozbrojené jednotky Slovenského štátu, ktoré vznikli v rámci Hlinkovej gardy krátko po vypuknutí Slovenského národného povstania z dôvodu boja proti povstalcom a partizánom. Úzko spolupracovali s nemeckou nacistickou armádou a podieľali sa na mnohých vojnových zločinoch.
Rozkaz na vybudovanie špeciálnych vojenských jednotiek vydal 8. septembra 1944 hlavný náčelník štábu Hlinkovej gardy Otomar Kubala, pričom pôvodne boli tieto ozbrojené formácie Hlinkovej gardy označované ako „aktivované jednotky“. Spočiatku sa skladali výlučne z gardistických dobrovoľníkov, neskôr v nich však boli organizovaní nielen príslušníci Hlinkovej Gardy (ďalej HG) ale aj nečlenovia HG, ktorí boli povolaní vojenským rozkazom. V rokoch 1944 – 1945 dosiahli POHG maximálne počty 38 pohotovostných oddielov, 6 poľných rôt a 3 poľné prápory (hoci tie pod POHG priamo nespadali). Počet jednotiek bol kolísavý, celkovo ich tvorilo vyše 5000 mužov.
V POHG sa sústreďovali najradikálnejšie sily v rámci Hlinkovej gardy. 22. novembra 1944 na porade okresných veliteľov HG v Trenčíne sa dohodli na užšej spolupráci s nemeckými bezpečnostnými jednotkami. Základ veliteľského dôstojníckeho zboru POHG tvorili osvedčení velitelia z niektorých Okresných veliteľstiev HG, ktorí sa stali veliteľmi regionálnych POHG, poľných rôt a poľných práporov POHG. POHG boli vo veľkej miere využívané nemeckými jednotkami, pretože poznali dobre miestny terén ako aj obyvateľstvo vo svojich úsekoch. POHG sa v spolupráci s nemeckou bezpečnostnou políciou "SIPO", službou "SD"," Heimatschutzom", Einsatzkommandom (13, 14) a ďalšími špeciálnymi reštrikčnými a protipartizánskymi útvarmi, ako napr. so "SS Stíhacím zväzom Slovenska", jednotkou Edelweiss, či špeciálnou jednotkou vyčlenenej z SS bojovej skupiny Schill, podieľali na protipartizánskych akciách a na akciách proti civilnému obyvateľstvu, ktoré spolupracovalo s povstaleckými a partizánskymi jednotkami.
Príslušníci POHG sa dokázateľne podieľali na zavraždení približne 4 000 ľudí, väčšinou Židov, a spolupracovali aj na deportáciách do koncentračných táborov. Známe sú brutálne popravy zajatých Židov, ktori dovtedy ešte prežili na Slovensku, ako aj povstalcov a partizánov vo vápenke v Nemeckej, vykonané príslušníkmi Einsatzkommanda 14 a 40-člennou čatou HG pod velením Vojtecha Horu či účasť 150 člennej 5. poľnej roty POHG pod vedením Jozefa Nemsilu na vraždení v Kremničke. Účasť POHG je potvrdená aj na trestných výpravách proti civilnému obyvateľstvu v obciach Smrečany, Plešivá, Magále, ako aj mnoho ďalších.
Po skončení vojny boli viacerí príslušníci POHG odsúdení na tresty smrti (ako napr. velitelia Otomar Kubala či Jozef Gašparík), mnohí ďalší zas boli odsúdení na dlhoročné tresty väzenia. Niektorým sa však podarilo ujsť a pred súd sa za svoje zločiny nikdy nedostali (napr. Jozef Nemsila a Vojtech Hora).

</doc>
<doc id="338224" title="Mitsubishi Motors" url="https://sk.wikipedia.org/wiki?curid=338224">

Mitsubishi Motors Corporation (transkripcia: "Micubiši džidóša kógjó kabušiki gaiša", doslovný preklad: "Micubiši automobilový priemysel akciová spoločnosť") je nadnárodný japonský automobilový výrobca, ktorý má sídlo v štvrti Minato v Tokiu. V roku 2011 bola spoločnosť Mitsubishi Motors šiestou najväčšou automobilkou a zároveň šiestou najväčšou na svete podľa produkcie. Je súčasťou Mitsubishi keiretsu, ktorá bola najväčšou priemyselnou skupinou v Japonsku. tá bola založená v roku 1970 z divízie Mitsubishi Heavy Industries.
Spolupracuje z automobilkou Chrysler na vývoji mnohých modelov, s automobilkami Citroën a Peugeot spoločne vyvíjala modely SUV Mitsubishi Outlander / Citroën C-Crosser / Peugeot 4007.
Spoločnosť Mitsubishi založil Yataro Iwasaki v roku 1870. Názov firmy vznikol spojením dvoch slov "micu" a "biši", ktoré sa dajú voľne preložiť ako „tri diamanty“. Spoločnosť sa v prvých rokoch svojej existencie zaoberala ťažbou uhlia a zo zisku boli postupne zakladané nové dcérske spoločnosti a divízie, takže názov Mitsubishi dnes môžete nájsť v odvetviach ako je výroba vlakov, lodí a lietadiel, papieru, skla, oleja a ďalej napr. v bankovom sektore alebo poisťovníctve.
Počas druhej svetovej vojny vyrábala spoločnosť Mitsubishi bojová lietadlá pre Japonsko, vrátane známych Zer, ktoré sa podieľali na zničení Pearl Harbouru. V povojnovom období mala firma veľké problémy a dochádzalo k hromadným prepúšťaniam a reštrukturalizáciám.
K založení spoločnosti Mitsubishi Motors, zaoberajúcou sa výrobou automobilov, však došlo už v roku 1917, kedy firma predstavila vozidlo Model A. Išlo o vôbec prvé sériovo vyrábané auto na území Japonska a bola to istá kópia talianskeho Fiatu Tipo 3. Ďalším, zaujímavejším vozidlom bol sedan PX33, ktorý mal ako prvý v Japonsku stály pohon všetkých kolies a bol určený pre vojakov.
K významnejšiemu povojnovému rastu došlo až v 60. rokoch 20. storočia. Úspech firmy bol založený na masovej produkcii sedanu Mitsubishi 500, ktorý sa dobre predával a pritiahol radu nových zákazníkov. V roku 1969 bola predstavená prvá generácia modelu Galant, ktorý podporil rast spoločnosti. Výsledkom expanzie bolo v roku 1970 založenie novej spoločnosti Mitsubishi Motors Corporation (MMC). Do prezidentského kresla bol dosadený Tomio Kubo, ktorý chcel zvýšiť export vytvorením medzinárodnej aliancie s niektorou úspešnou zahraničnou automobilkou.
Na tento projekt prikývol vtedajší americký kolos Chrysler a kúpil 15 percent akcií spoločnosti MMC. Mitsubishi Galant sa po kozmetických úpravách predával v Amerike ako Dodge Colt. MMC ďalej expandovalo i na európsky trh a úspech firmy dokladajú i výrobné čísla: v roku 1971 Mitsubishi produkovalo okolo 250 tis. vozidiel ročne a v roku 1978 to už bol takmer jeden milión.
V 80. rokoch 20. storočia sa situácia obracia a Chrysler musí kvôli svojim finančným problémom predať spoločnosti Mitsubishi kompletne celú austrálsku pobočku. Austrálska divízia Chrysleru sa premenováva na Mitsubishi Motors Australia Ltd (MMAL) a po japonskej finančnej injekcii sa následne stáva najväčším producentom automobilov v Austrálii. Na americký trh pod vlastným menom vstupuje Mitsubishi v roku 1982. Modely Tredia, Cordia a Starion predávalo v USA rovných 70 obchodných pobočiek v 22 štátoch.
V rokoch 1985 - 1986 bol v štáte Illinois postavený obrovský výrobný podnik Diamond-Star Motors (DSM). Na financovanie výdajov sa podieľal Chrysler rovnakým dielom ako Mitsubishi. Z tejto výrobnej linky vychádzali známe vozidlá, medzi ktoré patrí Mitsubishi Eclipse, Eagle Talon a Plymouth Laser. V roku 1988 vstúpila korporácia MMC na svetovú burzu a akcie tejto spoločnosti sa stali verejne obchodovateľnými (IPO). Chrysler zvýšil svoj podiel na 20 percent.
Nesmie zostať bez povšimnutia ani významné postavenie značky v motoristickom športe. Mitsubishi sa pokúsilo v 60. a 70. rokoch 20. storočia presadiť v okruhových pretekoch, ale medzi najvýznamnejšie úspechy patria rozhodne rally a šampionát WRC, kde už dlhšiu dobu jazdia vozidlá Mitsubishi Lancer WRC. Mitsubishi je tiež najúspešnejšou automobilkou v legendárnym vytrvalostným pretekoch Paríž-Dakar, kde zbiera vavríny s modelom Mitsubishi Pajero.

</doc>
<doc id="351825" title="Jozef Gaganec" url="https://sk.wikipedia.org/wiki?curid=351825">

Jozef Gaganec (25. marec 1793, Vyšný Tvarožec – 22. december 1875, Prešov) bol gréckokatolícky biskup Prešovskej eparchie.
Teológiu študoval v Trnave. Za kňaza bol vysvätený vo Veľkom Varadíne 8. marca 1817. Po smrti prešovského biskupa Gregora Tarkoviča sa stal kapitulárnym vikárom.
V roku 1842 bol menovaný za biskupa a 25. júna 1843 bol vo Viedni vysvätený. Prešovskú katedrálu sv. Jána Krstiteľa, pôvodne rímskokatolícky kostol, dal prispôsobiť pre potreby byzantského obradu. Mal v pláne postaviť aj vlastný seminár. Podporoval Rusínov a spolupracoval aj s Maticou slovenskou. Cisár mu udelil Rad Františka Jozefa. V roku 1868 bol pápežom vymenovaný za asistenta pápežského trónu.

</doc>
<doc id="356178" title="Jarmila Lajčáková-Hargašová" url="https://sk.wikipedia.org/wiki?curid=356178">

Jarmila Lajčáková-Hargašová (23. december 1966, Trenčín) je slovenská moderátorka.
Svoju kariéru začínala v denníku Práca, neskôr prešla do Slovenského rozhlasu. Odtiaľ smerovali jej kroky do Rock FM rádia a Rádia Okey. Bola priekopníčkou medzi ženami ako športovými moderátorkami. Ako prvá moderovala športové spravodajstvo v televízii Markíza. Moderovala talkshow Nočné lampy v rokoch 2000 - 2002 v TV Markíza. V roku 2007 moderovala vo vtedajšej STV retroshow Hit storočia a následne show Môj najmilší hit. Do septembra 2011 bola moderátorkou Správ verejnoprávnej RTVS. Od septembra 2011 do decembra 2011 moderovala talkshow Tandemy na verejnoprávnej RTVS.V súčasnosti moderuje v RTVS Góly - body - sekundy.
Je vydatá za exministra zahraničných vecí Miroslava Lajčáka. Má dve dcéry – Vanesu a Laru.

</doc>
<doc id="358743" title="Plesiosaurus" url="https://sk.wikipedia.org/wiki?curid=358743">

Plesiosaurus je vyhynutý rod dlhokrkého morského plaza a jeden z najstarších zástupcov skupiny Plesiosauria. Žil v plytkých moriach dnešnej Európy v období spodnej jury. Aj napriek mýtom dnešnej doby, ako napríklad Loch Nesská príšera, tento druh je vyhynutý. Plesiosaurus bol veľký morský plaz, dorastajúci 2 až 4 metrovej dĺžky. Vyznačuje sa úzkou hlavou, pomerne dlhým a štíhlym krkom, širokým telom (podobným korytnačke), štyrmi veľkými predĺženými plutvami (na koncoch zaoblenými) a krátkym chvostom.
V porovnaní s inými druhmi Plesiosaura, tento mal malú hlavu. Jeho lebka bola viac užšia ako dlhšia, pričom svoju najväčšiu dĺžku dosahovala až za očami. Vonkajšie nosné dierky prekrývali menšie vnútorné, no neboli umiestnené na špičke nosa ale bližšie k očiam. Na rozdiel od nozdier Rhomaleosaura, nozdry Plesiosaura neboli vyvinuté na čuch pod vodou. Desiatky zubov mal relatívne ostré a mierne zahnuté. Na tele disponoval veslovitými plutvami (na koncoch zaoblené), ktorými podobne ako dnes vtáky pohyboval sem a tam. Predné a zadné prsty tvorilo 10 kostí (normálne ich zvyklo byť 5 alebo menej). Silné brušné rebrá Plesiosaura svedčia o tom, že tak ako dnešné tulene žil aj Plesiosaurus na súši, kde zrejme kládol vajcia.
Prvé fosílie plesiosaura objavila anglická zberateľka fosílií Mary Anningová v dvadsiatych rokoch 19. storočia pri Lyme Regis. Fosílie boli veľmi dobre zachované a výnimočne kompletné. Typový druh "P. dolichodeirus" opísal WilliamConybeare v roku 1821.

</doc>
<doc id="369401" title="Glycín" url="https://sk.wikipedia.org/wiki?curid=369401">

Glycín, C2H5NO2 (Gly, G) je aminokyselina s nepolárnym postranným reťazcom. Na rozdiel od ostatných nepolárnych aminokyselín (Ala, Val, Leu, Ile, Pro, Met, Phe, Trp) jej celkový charakter však nie je príliš nepolárny. Ide o najjednoduchšiu z 22 proteínogénnych (kódovaných) aminokyselín.
Glycín ako jediná biogénna aminokyselina nie je opticky aktívna: kvôli prítomnosti dvoch vodíkov na α-uhlíku má rovinu symetrie (nemôže sa teda rozlíšiť D-a L-glycín). Z dôvodu krátkeho bočného reťazca sa môže glycín viazať na miesta, na ktoré iné aminokyseliny zo sterických dôvodov nemôžu. Napríklad iba glycín môže byť vnútornou aminokyselinou kolagénnej závitnice.
Glycín je evolučne veľmi stabilný na dôležitých miestach niektorých proteínov (napríklad, v cytochróme c, myoglobíne, a hemoglobíne), pretože mutácie meniace túto aminokyselinu za inú s väčším bočným reťazcom výrazne menia štruktúru proteínu. Ďalším príkladom je aktívne centrum proteázy chymotrypsínu, ktorá štiepi enzýmy za objemnejšími aminokyselinami typu fenylalanín, tryptofán, tyrozín, a preto aj tu má zámena glycínu vážne dôsledky. Enzým neschopný katalýzy je vyradený z činnosti v proteazóme.
Glycín má rovnaký sumárny vzorec ako nitroetán. Väčšina proteínov obsahuje iba malé množstvo glycínu. Dôležitou výnimkou je kolagén, ktorý sa z jednej tretiny skladá z glycínu. Dôvod spočíva v tom, že ďalšiu približne tretinu kolagénneho vlákna zaujíma lyzín a hydroxylyzín. Obe tieto aminokyseliny majú obmedzené možnosti rotácie a glycín tak vyrovnáva deformačné vplyvy týchto aminokyselín na štruktúru kolagénového vlákna. Vo veľkom množstve sa glycín nachádza aj v elastíne.
Kódujú ho kodóny GGU, GGC, GGA a GGG.
Glycín je inhibičný neuroprenášač v CNS, obzvlášť v mieche, mozgovom kmeni a v sietnici. Aktiváciou glycínových iónotropných receptorov na postsynaptickej membráne sa otvárajú iónové kanály a chloridové ióny vstupujú do neurónu, čo pôsobí hyperpolarizáciu a tzv. inhibičný postsynaptický potenciál (IPSP). Strychnín je antagonista inotropných glycínových receptorov. Glycín je spoločne s glutamátom ligandom NMDA receptorov. Na rozdiel od inhibičných účinkov v mieche, na NMDA glutamínergných receptoroch má glycín účinky excitačné. LD50 glycínu je 7930 mg/kg pre potkana (orálne) a smrť je spôsobená hyperexcitabilitou nervovej sústavy.
Glycín nie je esenciálna aminokyselina, čo znamená, že telo si je schopné syntetizovať jej potrebné množstvo samo bez nutnosti jej prísunu v potrave. Biosyntéza prebieha z aminokyseliny serín, ktorá je vyrábaná z 3-fosfoglycerátu. U väčšiny organizmov túto reakciu katalyzuje enzým serínhydroxymetyltransferáza s pomocou kofaktoru pyridoxalfosfátu (pyridoxal je druh vitamínu B6).
V pečeni stavovcov je syntéza glycínu katalyzovaná enzýmom glycínsyntáza (alebo GDC – komplex glycíndekarboxylázy). Táto reakcia je reverzibilná.
Glycín je degradovaný tromi rôznymi cestami. V živočíchoch prevažuje cesta cez enzým glycíndekarboxyláza (rovnaký enzým ako ten, ktorý sa zúčastňuje sa biosyntéze). Táto cesta je spätná reakcia biosyntézy.
Druhá cesta je dvojkroková. Prvý krok je spätná reakcia biosyntézy zo serínu enzýmom serínhydroxymetyltransferáza. Serín je potom premenený na pyruvát enzýmom seríndehydratáza.
V tretej ceste je glycín premenený na glyoxylát pomocou D-aminokyselina oxidázy. Glyoxylát je potom oxidovaný pečeňovou laktátdehydrogenázou na oxalát v NAD+-závislej reakcii.
Prítomnosť v medzihviezdnom priestore.
V roku 1994 skupina astronómov z Illinoiskej univerzity v Urbana-Champaign, vedenej Lewisom Snyderom, ohlásila objav molekúl glycínu vo vesmírnom priestore. Nasledujúcimi analýzami sa ukázalo, že tento objav nemôže byť potvrdený. O deväť rokov neskôr, v 2003, Yi-Jehng Kuan z National Taiwan Normal University a Steve Charnley detegovali medzihviezdny glycín v troch zdrojoch medzihviezdnej hmoty. Ohlásili identifikáciu 27 spektrálnych čiar glycínu pomocou rádioteleskopu. Podľa počítačových simulácií a laboratórnych experimentov vznikol glycín pravdepodobne tak, že ľadové častice obsahujúce jednoduché organické molekuly boli vystavené ultrafialovému žiareniu. V októbri 2004, Snyder a spolupracovníci znovu preskúmali Kuanov objav glycínu. Snyder dokázal, že glycín nebol ani v jednom z troch zdrojov správne detegovaný.

</doc>
<doc id="390830" title="Theléma" url="https://sk.wikipedia.org/wiki?curid=390830">

Theléma je ezoterická a magická duchovná filozofia (niektorými považovaná za náboženstvo), ktorú počiatkom dvadsiateho storočia na základe svojich zjavení vytvoril britský spisovateľ a okultista Aleister Crowley. Bol presvedčený, že je prorokom nového veku, známeho ako Eón Hóra, a to na základe duchovnej skúsenosti, ktorou prešiel v Egypte roku 1904. Podľa jeho tvrdenia bol vtedy v stave vytrženia kontaktovaný duchovnou entitou zvanou Aiwass, ktorá mu pretlmočila Knihu Zákona alebo Liber AL vel Legis, ktorá sa neskôr stala základom učenia thelémy.
Základ thelémskeho panteónu pochádza z polyteistického náboženstva starého Egypta, a zameriava sa na trojicu rozprávačov v Knihe Zákona, a to Nuit, Hadita a Ra-Hoor-Khuita (Hóra). Theléma je postavená na axióme, že spolu s koncom Starého aeonu Osirida, pre ktorý bol typický monoteizmus a pasívny asketizmus, prichádza do platnosti i nový etický kódex, ktorý je postavený na príkaze: "Rob, čo ty chceš" (Do What Thou Wilt). Toto však nie je volaním po prepadnutí svojvôli: úlohou každého thelémitu je objaviť a vykonávať svoju "pravú vôľu", t. j. plne realizovať svoj vnútorný potenciál. Filozofia thelémy taktiež odporúča praktizovanie mágie.
Theléma je vo svojej podstate eklektickým systémom, kombinujúcim učenie starého Egypta, hermetizmu, okultizmu, jógy, východného a i západného mysticizmu, a to najmä kabaly, ale i iných systémov (šamanizmus, animizmus, polyteistického pohanstva atď.)

</doc>
<doc id="402647" title="Tomáš Kóňa" url="https://sk.wikipedia.org/wiki?curid=402647">

Tomáš Kóňa (1. marec 1984, Nitra) je slovenský futbalový záložník, v minulosti reprezentant Slovenska. V súčasnosti je hráčom FC Nitry. Je aj bývalým reprezentantom Slovenska do 21 rokov a v roku 2011 nastúpil premiérovo v seniorskej futbalovej reprezentácii v zápase proti Andorre.
Je odchovancom nitrianskeho futbalu, kde hrával už od svojich 5-tich rokov. Do seniorského mužstva FC Nitra sa dostal ako 18 ročný. Nitra vtedy hrala druhú najvyššiu futbalovú súťaž. Po dvoch rokoch Nitra postúpila do najvyššej súťaže. Po pol ročnom pôsobení v Corgoň lige si Tomáša vybral tréner Stanislav Griga do pražskej Sparty. Po 2 a pol ročnom pôsobení v Sparte odišiel na hosťovania do Zlína, kde odohral 8 stretnutí.
Zo Zlína putoval na ďalšie hosťovanie tentokrát do Artmedie Petržalka, kde dohral prebiehajúcu sezónu 2008/2009. V ďalšej sezóne sa vrátil do FC Nitra, kde bol na ročnom hosťovaní. V sezóne 2010/2011 hosťoval u FK Senica - nováčika najvyššej futbalovej súťaže.V júni 2011 sa stal kmeňovým hráčom FK Senica. V Senici bol oporou tímu a kapitánom. Počas piatich sezón v drese FK Senica odohral v drese tohto klubu 159 stretnutí. Tomáš vyniká najmä výbornou kopacou technikou, prehľadom v hre, technikou a futbalovým rozumom.

</doc>
<doc id="450203" title="Inštitút ľudských práv" url="https://sk.wikipedia.org/wiki?curid=450203">

Inštitút ľudských práv (skratka IĽP) je nezisková mimovládna organizácia združujúca aktivistické skupiny a členov v celom Slovensku. Organizácia vznikla v roku 2011 ako občianske združenie. Členovia, dobrovoľníci a aktivisti spolu so zamestnancami sa zasadzujú o rešpektovanie ľudských práv všade na svete, monitorujú dodržiavanie ľudských práv, realizujú projekty a kampane, lobing, verejné zhromaždenia a mediálnu prácu, rovnako sa snažia o systémové zmeny v zákonoch a praxi.
Organizácia sa zviditeľnila spoluorganizovaním série tzv. Protestov Gorila v januári a februári 2012 a demonštráciami za prepustenie kontroverznej punkovej skupiny Pussy Riot v auguste 2012. V januári 2013 IĽP spustil Wikileaks Slovensko.
Na čele organizácie je Peter Weisenbacher, známy organizáciou Dúhového PRIDE Bratislava, vedenia slovenskej pobočky Amnesty International, ale aj publicistickou prácou o.i. v denníkoch Pravda, SME, týždenníkoch Literárni noviny, Slovo a na portáli jeToTak.sk
Sídlo Inštitútu ľudských práv.
V roku 2012 otvoril Inštitút ľudských práv aj kanceláriu na Karpatskej 2 v Bratislave.

</doc>
<doc id="462979" title="Vitória S.C." url="https://sk.wikipedia.org/wiki?curid=462979">

Vitória Sport Club, tiež známy ako Vitória de Guimarães, je portugalský futbalový klub sídliaci v meste Guimarães. Klub bol založený v roku 1922 a momentálne (január 2013) hráva najvyššiu domácu súťaž Primeira Liga. Hoci klub doposiaľ nezískal žiaden majstrovský titul ani nevyhral pohár, je jedným z mála klubov, ktorý sa snaží konkurovať tzv. „veľkej trojke“: FC Porto, Sporting Lisabon a Benfica Lisabon. Jeho najväčším súperom v lige je S.C. Braga, s ktorým pravidelne bojujú o účasť v európskych súťažiach. Okrem futbalového tímu má klub aj volejbalový, basketbalový, vodnopólový, džudistický, atletický, stolnotenisový a plavecký tím, tím hrajúci plážový futbal a ďalšie.
Domáce zápasy hrá na štadióne D. Afonso Henriques, ktorý má kapacitu 30 165 miest. Štadión prešiel rekonštrukciou, nakoľko sa tu konali zápasy skupiny D ME vo futbale 2004.

</doc>
<doc id="463519" title="C.S. Marítimo" url="https://sk.wikipedia.org/wiki?curid=463519">

Club Sport Marítimo je portugalský profesionálny futbalový klub pochádzajúci z mesta Funchal, ktoré sa nachádza na súostroví Madeira. Bol založený 20. septembra 1910 pod názvom "Club Português de Sport Marítimo". Prijal červené a zelené farby novej republikánskej vlajky Portugalska, aby sa odlíšil od konkurenčných klubov z Madeiry, ktorí využívali modrú a bielu farbu podľa vlajky starej monarchie. Názov klubu Marítimo je odvodený od skutočnosti, že mnoho hráčov pracovalo v dokoch v okolí Funchalu, ktorý tu bol prominentným zamestnávateľom. Club Sport Marítimo patrí medzi najlepšie portugalské kluby, o čom svedčí aj to, že A tím hráva najvyššiu portugalskú súťaž Primeira Liga a B tím hráva druhú najvyššiu súťaž Liga de Honra. Tiež je odborníkmi považovaný za 5. najlepší klub 20. storočia v Portugalsku.
Domáce zápasy hráva na štadióne Estádio dos Barreiros, ktorý má kapacitu 8 922 miest. Klub je držiteľom jedného národného titulu, Majstrovstvá Portugalska vyhral v roku 1926 a už 8-krát sa zúčastnil prestížnej európskej pohárovej súťaže Pohára UEFA/Európskej ligy.
Marítimo má tiež klub vo volejbale, hádzanej a futsale.

</doc>
<doc id="464539" title="Panamerické majstrovstvá v pozemnom hokeji" url="https://sk.wikipedia.org/wiki?curid=464539">

Panamerické majstrovstvá v pozemnom hokeji je najvyššie panamerické podujatie v pozemnom hokeji, ktoré riadi Panamerická federácia pozemného hokeja (PAHF). Jeho história siaha do roku 2000, kedy sa na Kube konali prvé majstrovstvá mužov, a o rok neskôr na Jamajke aj prvé majstrovstvá žien. Prebiehajú so 4-ročnou periodicitou.
Panamerické majstrovstvá slúžia zároveň ako kvalifikácia na majstrovstvá sveta, svetovú ligu či hokejové podujatie Panamerických hier. Ženskej kategórii dominuje družstvo , v mužskej zvíťazila najviackrát rovnako .

</doc>
<doc id="474110" title="Vitesse Arnhem" url="https://sk.wikipedia.org/wiki?curid=474110">

Vitesse Arnhem je holandský futbalový klub sídliaci v Arnheme, ktoré leží na východe krajiny. Vitesse (po francúzsky „rýchly“) bol založený 14. mája 1892 a momentálne (február 2013) hráva najvyššiu holandskú súťaž Eredivisie. Súčasným vlastníkom klubu je bývalý gruzínsky futbalista a podnikateľ Merab Jordania, ktorý sa ním stal ako prvý cudzinec. V roku 2010 vyjadril ambície aby sa klub stal do 3 rokov víťazom Eredivisie. Momentálne sa podieľa aj na tréningu mladých hráčov kvôli budúcemu zlepšovaniu tímu.
Domáce zápasy hráva na štadióne GelreDome, ktorý má kapacitu 25 000 miest. Bol vybudovaný v rokoch 1996 – 98 a oficiálne otvorený 25. marca 1998.
Hlavnými farbami klubu je žltá a čierna, ktorá tvorí aj logo klubu.
Najväčším úspechom je 3-násobná účasť vo finále Holandského pohára a taktiež sa dokázal v sezónach 1990/91 a 1992/93 prebojovať do osemfinále Pohára UEFA. V domácej najvyššej súťaži dokázal 6x skončiť na 2. mieste, ale to bolo ešte na začiatku 20. storočia.
V minulosti pôsobil v klube aj bývalý slovenský reprezentant Marián Zeman.

</doc>
<doc id="483487" title="Onchan" url="https://sk.wikipedia.org/wiki?curid=483487">

Onchan je dedina ležiaca na východe ostrova Man, korunnej dependencie britskej koruny v Írskom mori. Leží na severnom konci "Douglaského zálivu". Hoci má len štatút dediny, má druhý najväčší počet obyvateľov na ostrove Man - po hlavnom meste Douglase, s ktorým tvorí konurbáciu.
Manský názov "Kione Droghad" znamená "koniec mosta".
Podľa výsledkov sčítania 2011 žije v Onchane 9 283 obyvateľov, čo z neho robí 2. najväčšie sídlo na ostrove Man. Vývoj počtu obyvateľov prináša tabuľka.

</doc>
<doc id="512936" title="Mccarthizmus" url="https://sk.wikipedia.org/wiki?curid=512936">

Mccarthizmus je v dejinách USA obdobie začínajúce približne koncom 40. rokov 20. storočia a trvajúce až do konca 50. rokov, ktorého hlavnou črtou bol vypätý antikomunizmus prechádzajúci až v antikomunistickú hystériu. Vyznačoval sa zvýšenou politickou represiou a kampaňou šíriacou strach z komunistického vplyvu na americké inštitúcie a zo špionáže sovietskych agentov. Hlavným predstaviteľom tohto prúdu bol senátor Joseph McCarthy, priezvisko ktorého dalo tejto epoche meno.
McCarthy nikdy svoje obvinenia nedokázal.
Mccarthizmus pre mnoho Američanov najmä vo vládnych inštitúciách, odboroch, školstva a zábavnom priemysle znamenal postihy, napríklad stratu práce, na základe často len vágnych podozrení, že sympatizujú s komunistami. Medzi postihnutými bolo aj mnoho slávnych mien, napríklad umelci Leonard Bernstein, Charlie Chaplin, Aaron Copland, Jiří Voskovec, Arthur Miller a Orson Welles, alebo vedci Robert Oppenheimer a Linus Pauling.
Po polovici 50. rokov začal mcarthizmus upadať, hlavne kvôli postupnej strate popularity a odporu Najvyššieho súdu USA vedeného hlavným sudcom Earlom Warrenom. Warrenov súd vydal sériu rozhodnutí, ktoré pomohli ukončiť mccarthizmus.

</doc>
<doc id="513606" title="Škoda 31Tr SOR" url="https://sk.wikipedia.org/wiki?curid=513606">

Škoda 31Tr SOR je kĺbový nízkopodlažný trolejbus vyrábaný v spolupráci podnikov Škoda Electric (elektrická výzbroj a kompletizácia) a SOR Libchavy, ktorý dodáva karosérie vychádzajúce z autobusu SOR NB 18.
Celkom 13 trolejbusov 31Tr bolo v rokoch 2011 - 2013 dodaných do Hradca Králové. Dopravní podnik města Hradce Králové je objednal v septembri 2010 spoločne s ďalšími 18 vozmi štandardnej dĺžky typu Škoda 30Tr SOR. Prvý voz bol v Škode dokončený na konci roka 2010 a 16. decembra toho roku vykonal prvé skúšobné jazdy v Plzni. Do Hradca Králové bol prvý trolejbus 31Tr dodaný 8. marca 2011, 11 vozov bolo verejnosti slávnostne predstavených na mestskom termináli MHD 4. apríla 2011, do pravidelnej prevádzky na linkách č. 1 a 2 boli nasadené o deň neskôr. Všetky vozy dostala mená rozprávkových postavičiek (č. 61 "Rákosníček", č. 62 "Rumcajs", č. 63 "Fifinka", č. 64 "Krteček", č. 65 "Křemílek", č. 66 "Cipísek", č. 67 "Hurvínek", č. 68 "Špagetka", č. 69 "Škubánek", č. 70 "Amálka", č. 71 "Mánička"). Zvyšné dva objednané vozy 31Tr (č. 72 "Lichotníček" a č. 73 "Zlatý pavouček") boli dodané v prvom polroku 2013.
Dopravný podnik mesta Prešov mal podľa rámcovej zmluvy získať medzi rokmi 2011 a 2014 až 15 trolejbusov Škoda 31Tr SOR. Prvý z nich bol do osobnej prevádzky zaradený 11. októbra 2011, kedy vyšiel na linku č. 38. V roku 2016 podpísal Dopravný podnik mesta Prešov zmluvu na dodávku ďalších 10 trolejbusov, tentoraz s klimatizáciou salónu pre cestujúcich, ktoré boli dodané v rokoch 2016 až 2017. V roku 2020 využil prešovský podnik opciu na obstaranie ďalších šiestich vozov 31Tr.
Desať vozov 31Tr malo byť podľa zmluvy z roku 2012 dodaných Dopravnému podniku mesta Žiliny do štyroch rokov od uzatvorenia zmluvy. Prvých sedem ich bolo uvedených do prevádzky v decembri 2012, ôsmy voz bol dodaný o rok neskôr a do prevádzky zaradený 14. januára 2014.
Celkom 50 trolejbusov typu Škoda 31Tr SOR zakúpil v rokoch 2014 a 2015 Dopravný podnik Bratislava, pričom vozidlá disponujú aj klimatizáciou salónu pre cestujúcich. Ďalších 20 vozidiel objednal DPB pre rok 2015 na základe opcie.
Typ 31Tr zakúpil v počte 30 kusov aj Dopravní podnik města Brna. Vozidlá v celkovej hodnote 395 miliónov korún boli dodané v prvej polovici roka 2015.
Na jeseň 2015 dodala Škoda tri trolejbusy tohto typu do Banskej Bystrici.

</doc>
<doc id="520348" title="Filmografia Zuzany Mauréry" url="https://sk.wikipedia.org/wiki?curid=520348">

Filmografiu Zuzany Mauréry čoby slovenskej herečky, zastupuje k júnu 2021 šestnásť celovečerných filmov — trinásť v distribúcii, jeden dokončený, jeden v postprodukcii i jeden vo výrobe. Na poli krátkometrážnej kinematografie boli jej príspevky zaznamenané vo ôsmich prípadoch; štyri predstavujú hrané tituly, jeden spravodajský, dva dokumentárne filmy a pod zvyšným figuruje ako spoluautorka námetu. V rámci televízneho formátu bola bez ohľadu na metráž obsadená do trinástich hraných snímkov, štyroch minisérií a dvadsiatich seriálov. Odhliadnuc od šestnástich ďalších výskytov zaznamenaných už prevažne na poli TV zábavného priemyslu, jej vedľajšiu filmografiu na obrazovke dopĺňajú ešte štyri záznamy divadelných predstavení, jedna športová relácia a dva dokumenty. Divadelnú kariéru umelkyne mapuje vyše päťdesiatka inscenácií, z toho tridsaťštyri prevažne činoherných, devätnásť muzikálových a jeden balet.
S televíziou Mauréry spolupracovala už v 80. rokoch minulého storočia, a to precvičovaním aerobiku vo vtedy známom programe Hlavnej redakcie telovýchovy a motorizmu Československej televízie "Cvičme v rytme" (1984). Jednako, svoj herecký debut absolvovala až neskôr v komédii košického TV štúdia "Hádaj, kto ti zazvoní" (1988), v réžii Marcela Dekanovského. Po prepožičaní hlasu hlavnej ženskej postave v road movie Olega Makaru-Kalmáryho "Frajer na ceste" (1989), jej dodatočné tvorivé počiny z tohoto obdobia zastupovali už len krátke, neverbálne výstupy v dielach Miloša Pietora ako "Reverend" (1989) a "Útrapy z rozumu" (1990).
V 90. tych rokoch bola na obrazovke prítomná najmä prostredníctvom videofilmov z dielne Radošinského naivného divadla (RND) ako "Výlety v pamäti" (1993), "Dobrá správa" (1995), "Čierna ovca" (1997) a "Ježiško zvoní, otvorte" (1997), prípadne audiovizuálnych prenosov divadelných hier RND. Od druhej polovice dekády sa už pozvoľna začala objavovať aj na obrazovke súkromnej TV Markízy, menovite v seriáli Ondreja Šulaja "Silvánovci" (1996) či vokálne v talk show "Hosť do domu" (1998).
Na prelome rokov 20. a 21. storočia na seba zásadne upozornila po boku Olivera Andrásyho a Eleny Vacvalovej v ich kabaretnej relácii "Dereš" (2000 - 2002); následne prenikla i do biografov. Na striebornom plátne debutovala ako Katy v koprodukčnej romantickej dráme "Brucio nel vento" (2001) talianskeho režiséra Silvia Soldiniho, na ktorú doma nadviazala postavou Viery v psychologicky ladenej hre s názvom "Quartétto" Laury Sivákovej. Za svoju tretiu filmovú rolu Gity v "Návrate bocianov" Martina Repku obdržala svoju prvú nomináciu na cenu Slovenskej filmovej a televíznej akadémie (SFTA). Počnúc prvou dekádou 3. milénia začala dostávať principiálnejšie postavy takisto v TV, kde jej prítomnosť zabezpečovali epizódne i regulárne seriálové úlohy. S výnimkou "Mesta tieňov" (2008) uvedeného TV Markíza, to boli "Panelák" (2009–2014), "Ako som prežil" (2009), "Keby bolo keby" (2009) a "Odsúdené" (2009–2010); tieto zo stajne TV JOJ či v koprodukcii s TV Barrandov.
Nasledujúce desaťročie zahájila Mauréry víťazstvom v diváckej súťaži "Showdance" (2010) TV stanice JOJ. Nedlho nato sa čoby herečka vrátila po dlhej odmlke na obrazovky verejnoprávnej TV, a to v podobe dvoch samostatných epizód zo seriálov "Nesmrteľní" (2010) a "Zlomok sekundy" (2011); za výkon v druhej jej Literárny fond udelil prémiu. Zo strany ostravského štúdia Českej televízie dostáva novú príležitosť, tentokrát v seriáli Pavla Jandourka "4teens" (2011); tou predošlou bola ústredná rola v Repkových "Skrývačkách" (2008). Na plátne jej úspech kulminuje hneď po tom, ako jej obe postavy stvárnené v celovečerných filmoch "Ďakujem, dobre" (2013) Mátyása Priklera a "Colette" (2013) Milana Cieslara vynášajú dvojnásobnú nomináciu SFTA. Zatiaľ čo na Slovensku získava cenu Igric i Slnko v sieti medzi herečkami, v Česku je po prvýkrát nominovaná na Českého leva vo vedľajšej ženskej kategórii.
Medzi jej posledné TV roly patrí Adriana Jedľovská zo seriálu JOJ "Klan" (2013–2014) či riaditeľka azylového domu Eva Lustigová v "Tajných životoch" RTVS (2014–2015) — ocenená druhou soškou Igric — alebo Guzel Pišingerová v sitkome "Dovidenia, stará mama" (2016); opäť z produkcie JOJ. Po vedľajšej postave v situačnej komédii Viktora Csudaia "Vojtech" (2015), sa Mauréry vrátila do kín v titulnej úlohe nového filmu Jana Hřebejka ako "Učiteľka" (2016), za ktorú na Medzinárodnom filmovom festivale Karlove Vary obdržala cenu za Ženský herecký výkon.
Počnúc divadelnou sezónou 2007/2008, ročenky DÚ neuvádzajú poradové čísla chronologicky. V prípade sezóny 2009/2010 je sporné i ISBN, ktoré je totožné s tým predchádzajúcim z rokov 2008/2009.

</doc>
<doc id="550949" title="Majstrovstvá sveta v ľadovom hokeji 2011 – II. divízia" url="https://sk.wikipedia.org/wiki?curid=550949">

Majstrovstvá sveta v ľadovom hokeji 2011 – II. divízia boli dva hokejové turnaje tretej najvyššej kategórie v rámci Majstrovstiev sveta v ľadovom hokeji, ktoré každoročne organizuje Medzinárodná hokejová federácia. Dvanásť tímov bolo rozdelených do dvoch skupín so 6 účastníkmi, avšak sa odhlásila z finančných dôvodov a všetky zápasy prehrala kontumačne 0:5 a vypadla do II. divízie MS pre rok 2012.
Zápasy skupiny A sa hrali v Melbourne v Austrálii od 4. do 10. apríla 2011.
Zápasy skupiny B sa hrali v Záhrebe v Chorvátsku od 10. do 16. apríla 2011.

</doc>
<doc id="561019" title="Judit Bárdos" url="https://sk.wikipedia.org/wiki?curid=561019">

Judit Bárdos (12. máj 1988, Bratislava) je slovenská filmová a divadelná herečka maďarského pôvodu. Je dcérou novinárky Ágnes Bárdos a politika Gyulu Bárdosa.
Skôr ako začala s herectvom, štyri roky študovala na konzervatóriu hru na klavíri. Študovala herectvo na Vysokej škole múzických umení v Bratislave.
Judit Bárdos hrá prevažne na divadelnej scéne, účinkuje v Divadle Andreja Bagara i Jókaiho divadle, hosťovala tiež v Slovenskom národnom divadle. Filmovo debutovala v roku 2011 v celovečernom filme "Dom" režisérky Zuzany Liovej, kde stvárnila postavu Evy, za ktorú získala na Art Film Fest 2011 ocenenie Modrý anjel za najlepší ženský herecký výkon, ďalej cenu Igric a napokon významné ocenenie Slnko v sieti.

</doc>
<doc id="563067" title="STOPY" url="https://sk.wikipedia.org/wiki?curid=563067">

STOPY je edícia kníh vydavateľstva Mladé letá.
Zameriavala sa na žánre, zaujímavé pre mládež a tak v rokoch 1964 až 1990 vydalo 130 kníh a 18 opakovaných vydaní. Prevažne dobrodružná, no tiež historická, detektívna a sci-fi literatúra pochádzala najmä od nemeckých, poľských, anglických, amerických a sovietskych autorov.
Od decembra 2015 začali knihy v edícii znova vychádzať. Knihy sú vydávané pôvodnom formáte s tvrdými väzbami bez prebalu.
Najväčšia rarita z tejto edície je dielo Bašta civilizácie od Josepha Conrada (len 6500 výtlačkov , napr. Winnetou od K. Maya mal okolo 60 000 výtlačkov )

</doc>
<doc id="592153" title="Juraj Hatrík" url="https://sk.wikipedia.org/wiki?curid=592153">

Juraj Hatrík (1. máj 1941, Orkucany - 21. máj 2021) bol slovenský hudobný skladateľ, pedagóg a teoretik.
V rokoch 1955 - 1958 študoval skladbu súkromne u Alexandra Moyzesa. V štúdiu u toho istého pedagóga potom pokračoval na Vysokej škole múzických umení v Bratislave. Popri tom študoval teóriu hudby a estetiky u Ota Ferenczyho. Po absolvovaní VŠMU učil dva roky na konzervatóriu v Košiciach. V roku 1965 sa na VŠMU vrátil, najprv ako ašpirant a od roku 1968 ako odborný asistent na Katedre hudobnej teórie.
Z politických dôvodov musel v roku 1971 nielen ukončiť pedagogickú činnosť, ale bol aj vylúčený zo Zväzu slovenských skladateľov. V rokoch 1972 - 1990 pracoval v administratíve Hudobného informačného strediska Slovenského hudobného fondu. V roku 1990 bol rehabilitovaný a vrátil sa na Vysokú školu múzických umení. V roku 1991 sa stal docentom a v roku 1997 bol menovaný profesorom. V rokoch 1995 - 1999 pôsobil na Katedre hudobnej výchovy Pedagogickej fakulty UKF v Nitre, v rokoch 1997 - 1998 na Katedre hudobnej výchovy Fakulty humanitných a prírodných vied Prešovskej univerzity a v rokoch 2000 - 2001 na univerzite v Žiline.
Bol zakladateľom a predsedom "Asociácie učiteľov hudby Slovenska". Zaviedol pravidelné semináre pre učiteľov s názvom „"Pedagogická dvorana"“. Deťom tiež venoval veľkú časť svojej hudobnej tvorby.
Na návrh "Rady riaditeľov bratislavských základných umeleckých škôl" bol 22. apríla 2016 vyznamenaný Cenou primátora Bratislavy.
Scénická a filmová hudba.
Okrem toho komponoval komornú hudbu, piesne a zbory.

</doc>
<doc id="609663" title="Slovenský národný korpus" url="https://sk.wikipedia.org/wiki?curid=609663">

Slovenský národný korpus (SNK) je súbor jazykových korpusov, rôzne vybraných a usporiadaných zbierok elektronicky zaznamenaných textov pre slovenčinu. Primárne obsahuje rôznorodé slovenské texty od roku 1955. Obsah korpusu predstavuje referenčný materiálový zdroj poznatkov o slovenčine a jej reálnom používaní. Slúži ako dátová základňa pre vedecké štúdium písanej i hovorenej slovenčiny, pre tvorbu jazykových slovníkov, počítačových prekladačov a podobne. SNK buduje a spravuje oddelenie Slovenského národného korpusu Jazykovedného ústavu Ľudovíta Štúra SAV v Bratislave.
Slovenský národný korpus je zároveň vedecko-výskumný projekt tvorby celého komplexu slovenských elektronických jazykových zdrojov a digitalizácie jazykovedného výskumu.
Ako korpusový manažér sa používa nástroj NoSketchEngine.

</doc>
<doc id="609856" title="Zoznam slovenských futbalistov v Bundeslige" url="https://sk.wikipedia.org/wiki?curid=609856">

Zoznam slovenských futbalistov v Bundeslige sumarizuje prehľad slovenských futbalistov, ktorí hrali v najvyššej nemeckej futbalovej súťaži.
Ján Kocian mal ako prvý slovenský futbalista česť zahrať si v nemeckej Bundeslige, bývalý hráč Dukly B. Bystrica pôsobil v klube FC St. Pauli v rokoch 1988 - 1991. Spoľahlivého obrancu si všimli tréneri reprezentácie až vďaka jeho výkonom v Bundeslige, Ján Kocian reprezentoval Česko-Slovensko na MS 1990 v Taliansku, v roku 1990 bol vyhlásený za Futbalistu roka.
Veľký talent slovenského futbalu Marek Penksa prišiel v roku 1993 do Eintrachtu Frankfurt, počas hosťovania v Dyname Drážďany bol v novembri 1993 vyhlásený za "Hráča mesiaca ".
Marek Mintál prestúpil z MŠK Žilina do druholigového 1. FC Nürnberg ako dvojnásobný kráľ strelcov slovenskej ligy 2001/2002 a 2002/2003 a povesť kanoniera potvrdzoval aj v Nemecku. Najprv sa stal najlepším strelcom 2. Bundesligy, čím výrazne prispel k postupu Norimbergu do najvyššej súťaže a hneď vo svojej premiérovej bundesligovej sezóne 2004/2005 získal korunu kráľa strelcov pred takými kanoniermi ako Roy Makaay, Dimitar Berbatov či Miroslav Klose. V súťaži o Zlatú kopačku, určenú pre najlepšieho európskeho kanoniera obsadil Mintál skvelé tretie miesto za top kanoniermi anglickej a španielskej ligy Thierrym Henrym a Diegom Forlánom . Mintálov posledný gól sezóny bol zároveň jeho stým prvoligovým. V roku 2007 prispel Marek Mintál gólom vo finále k zisku Nemeckého pohára, pre 1. FC Nürnberg to bola prvá trofej po 39 rokoch. V kádri Norimbergu boli aj Róbert Vittek a Vratislav Greško.
V sezóne 2005/2006 takmer napodobnil Mintála jeho klubový spoluhráč Róbert Vittek. 16 presných zásahov (všetky v jarnej časti!) ho zaradilo na piatu priečku najlepších kanonierov. Vittek vytvoril rekord Bundesligy, v dvoch zápasoch za sebou zaznamenal hetrik bez toho, aby bol prerušený iným hráčom.
Ďalším Slovákom, ktorý sa strelecky presadil v súťaži bol Stanislav Šesták v službách VfL Bochum. V sezóne 2007/2008 skóroval 13 krát, v tabuľke najlepších strelcov obsadil šiestu priečku. Celkove dal v Bundeslige 28 gólov.
Dobré služby svojim zamestnávateľom odvádzali aj ďalší Slováci Vratislav Greško (Bayer Leverkusen), Igor Demo (Borussia Mönchengladbach) či Miroslav Karhan (VfL Wolfsburg). Samuel Slovák sa zapísal do histórie tým, že v drese Norimbergu strelil historicky posledný gól na Olympijskom štadióne v Mníchove, 14. mája 2005 v gólovej prestrelke s Bayernom Mníchov (3 : 6) dokázal dvakrát prekonať brankársku legendu Olivera Kahna.
Prvým Slovákom s majstrovským titulom sa stal Peter Pekarík, ktorý počas sezóny 2008/2009 prestúpil z MŠK Žilina do VfL Wolfsburg, v jarnej časti odohral 16 zápasov a hneď prispel k premiérovému titulu „vlkov“.

</doc>
<doc id="616177" title="Florián Klimkovič mladší" url="https://sk.wikipedia.org/wiki?curid=616177">

Florián Klimkovič (1. apríl 1831, Košice 24. október 1907, Košice) bol slovenský sochár, rezbár a reštaurátor.
Prvý umelec z rodiny Klimkovičovcov bol jeho dedko Florián Klimkovič, ktorý pracoval ako úradník mincovne v Smolníku a až na konci života sa venoval maliarstvu profesionálne. Prvý z košických Klimkovičovcov bol jeho syn Ignác, ktorý sa v roku 1820 usadil v Košiciach, kde našiel priaznivé podmienky pre svoju umeleckú činnosť. Významnými predstaviteľmi košického kultúrneho a výtvarného života v 2. polovici 19. storočia boli Ignácovi synovia: maliari František a Vojtech, rezbár a sochár Florián mladší a vojak, amatérsky výtvarník a múzejník Gabriel. Na dráhu sochára a rezbára sa dal druhý najstarší z bratov Klimkovičovcov Florián. Aj on získal umelecké vzdelanie v otcovej dielni. Tu zhotovoval oltáre a kazateľnice pre kostoly v okolí Košíc: Seňa, Nižný Žipov, Cejkov a na Spiši v Kežmarku. Zaoberal sa aj reštaurovaním rezbárskych a iných výtvarných diel a pozlacovačstvom.
Jeho syn Elemír Klimkovič (1863 - 1942) bol bankovým úradníkom, amatérskym historikom a publicistom.

</doc>
<doc id="621589" title="Železničná stanica Levoča" url="https://sk.wikipedia.org/wiki?curid=621589">

Železničná stanica Levoča je železničná stanica v Levoči.
Stanica leží na trati Spišská Nová Ves – Levoča a je jej koncovou stanicou. Nie je elektrifikovaná a leží v južnej časti mesta. Vybudovaná bola v roku 1892, kedy bola otvorená miestna trať zo Spišskej Novej Vsi.
V stanici sú 3 dopravné, 2 manipulačné, 1 odstavná a 1 ostatná koľaj a hlavná budova stojí v smere od Spišskej Novej Vsi na pravej strane. Osobná doprava na trati bola zastavená v roku 2003 a okrem nákladnej dopravy sa na trati vykonáva len príležitostná doprava počas púte v Levoči. Staničná budova je opustená.
V stanici je bočná i čelná rampa, no tiež koľajová váha s nosnosťou 36 ton. Prechody ku koľajam sú úrovňové a súčasťou stanice sú skladové priestory.

</doc>
<doc id="622084" title="Fortnite Battle Royale" url="https://sk.wikipedia.org/wiki?curid=622084">

Fortnite Battle Royale je bezplatná počítačová hra vytvorená a uvedená spoločnosťou Epic Games. V septembri 2017 (konkrétne 26. septembra) bola vydaná pre systémy Microsoft Windows, MacOS, PlayStation 4 a Xbox One, pre iOS v apríli 2018, pre Nintendo Switch v júni 2018 a verzia pre Android vyšla v auguste 2018. Je podobná inej hre od Epicu: , z ktorej prebrala pomerne zásadný prvok; hráči môžu rozložiť väčšinu objektov v hre a získať tak materiály, ktoré môžu v rámci svojej stratégie použiť na vybudovanie opevnení. Hra umožňuje obmedzenú prepojenie medzi platformami.
Myšlienka na Fortnite Battle Royale vznikla po vydaní podobnej hry PlayerUnknown Battlegrounds (PUBG), ktorá zaznamenala v roku 2017 rekordné počty hráčov. Vďaka jej komerčnému úspechu sa Epic Games rozhodli vytvoriť niečo podobné. Od júla 2018 sa v hre objavilo viac ako 125 miliónov hráčov a odhaduje sa, že jej autori získali viac ako 1 miliardu amerických dolárov v mikrotransakciách. Fortnite: Battle Royale sa stala kultúrnym fenoménom.
Fortnite sa ako celok vyvíja sezónach.
V januári 2018 spoločnosť Bluehole PUBG Corp., juhokórejská spoločnosť stojaca za PlayerUnknown Battlegrounds (PUBG), podala žalobu proti Epic Games kvôli kopírovaniu ich hry a používateľského rozhrania. Podľa spoločnosti Korea Times sa očakávalo, že Bluehole má malú šancu na úspech, pretože by bolo ťažké určiť orginalitu. Spoločnosť PUBG Corp žalobu v júni 2018 z nezverejnených dôvodov stiahla.
V máji 2018 spoločnosť Epic Games podala žalobu na Thomasa Hannaha po tom, čo zverejnil informácie týkajúce sa 4.sezóny.
Popularita tanečných emotov Fortnite, ktoré si vypožičiavajú z tanečných pohybov v populárnej kultúre, viedli tvorcov týchto tancov k tomu, aby vyjadrili obavy v súvislosti s týmito krokmi, ktoré predáva Epic, hoci takéto tanečné pohyby nemôžu byť chránené autorskými právami.
Medzi nimi patrí rapper 2 Milly v súvislosti s jeho "Milly Rock" a herec Donald Faison v súvislosti s tanečným pohybom, ktorý použil na televíznej scére Scrubs. 2 Milly začala podnikať žalobu proti spoločnosti Epic s porušovaním autorských práv v rámci tanečného emotu založeného na "Milly Rock", ako aj uplatňovaním nárokov na ochranu osobnostných práv podľa kalifornského práva.

</doc>
<doc id="622519" title="Michael Rusnak" url="https://sk.wikipedia.org/wiki?curid=622519">

Vladyka Michael Rusnak (niekedy slovensky Michal Rusnák, rodným menom Michael Rusnačok, alebo vladyka Michael), CSsR, (21. august 1921 - 16. január 2003) bol torontským gréckokatolíckym biskupom slovenského pôvodu. Do tejto funkcie ho menoval pápež Ján Pavol II.
Narodil sa v Beaverdale v Pensylvánii v USA, no v detstve sa s rodičmi vrátil na Slovensko do obce Pozdišovce. Do Kongregácie Najsvätejšieho Vykupiteľa vstúpil v roku 1941, kde o rok neskôr, 2. augusta 1942 zložil večné sľuby. Kňažskú vysviacku prijal 4. júla 1949 z rúk vladyku Pavla Gojdiča, vtedajšieho prešovského eparchiálneho biskupa, neskôr blahorečeného ako mučeníka. Následne počas akcie K bol internovaný, ale podarilo sa mu ujsť na americkú ambasádu a odtiaľ do Kanady.
V roku 1965 (2. januára) ho pápež Pavol VI. menoval za pomocného biskupa pre slovenských veriacich ukrajinskej eparchie v Toronte a zároveň za titulárneho biskupa černického. Ako biskup sa zúčastnil tretieho a štvrtého zasadnutia Druhého vatikánskeho koncilu. Keď v roku 1980 pápež Ján Pavol II. erigoval samostatné biskupstvo pre slovenských gréckokatolíkov v Kanade, povýšil Rusnáka za eparchiálneho biskupa novej eparchie so sídlom v Toronte. Tento post zastával od roku 1980 až do roku 1996, kedy pápež prijal jeho rezignáciu a odišiel na emeritúru. Po páde železnej opony sa mohol slobodne vrátiť na Slovensko, kde následne spolusvätil slovenských biskupov vladyku Jána Hirku a spolubrata redemptoristu vladyku Milana Chautura.
V roku 1970 bol biskup Michal Rusnák jedným zo zvolávateľov Svetového kongresu Slovákov, v ktorom aktívne pracoval a ktorého generálnych zhromaždení sa pravidelne zúčastňoval.
Zomrel v Toronte 16. januára 2003, kde je aj pochovaný.

</doc>
<doc id="623007" title="Kosce" url="https://sk.wikipedia.org/wiki?curid=623007">

Kosce ("Opiliones") je rad pavúkovcov. V apríli 2017 bolo známych viac ako 6 650 po celom svete, ale celkový počet druhov môže prerásť cez 10 000. Rad kosce obsahuje päť podradov: Cyphophthalmi, Eupnoi, Dyspnoi, Laniatores, a od roku 2014 aj Tetrophthalmi.
Kosce sa nachádzajú na všetkých kontinentoch okrem Antarktídy. Zachované fosílie staré 400 miliónov rokov sa našli v rohovci blízko škótskej dedinky Rhynie. 305 miliónov staré fosílie z Francúzska, ktoré vyzerajú prekvapujúco moderne, indikujú, že základný tvar ich tiel sa vyvinul veľmi dávno a, aspoň v niektorých taxónoch, sa odvety zmenil veľmi málo.
Ich fylogenetická pozícia v rámci pavúkovcov je sporná: ich najbližší príbuzní môžu byť roztoče (Acari) alebo podtrieda Dromopoda (šťúry, šťúriky a solifúgy). Hoci sa povrchne podobajú, sú často nesprávne identifikované ako pavúky (rad Araneae), kosce sú odlišný rad, ktorý nie je úzko spätý s pavúkmi. Majú dva páry dlhých končatín. Môžu sa ľahko odlíšiť od pavúkov s dlhými nohami svojim celistvým telom a jedným párom očí v strede cefalotoraxu (hlavohrude). Pavúky majú výrazné brucho, ktoré je oddelené od cefalotoraxu zúžením a majú tri až štyri páry očí, zvyčajne okolo okrajov cefalotoraxu.
Na území Slovenska bolo do roku 2010 známych 33 druhov koscov, v roku 2014 už 35 druhov (iný zdroj uvádza 50 druhov). V ľudský obydliach je bežný kosec domový ("Opilio parietinus"). V lesoch a lúkach je to kosec rožkatý ("Phalangium opilio"). Medzi najväčšie patrí horský druh kosec obrovský ("Gyas titanus") a kosec klepietkár ("Zachaeus crista") z lesov južného Slovenska.

</doc>
<doc id="630415" title="Uhlisko (Banská Bystrica)" url="https://sk.wikipedia.org/wiki?curid=630415">

Uhlisko je mestská časť Banskej Bystrice.
Názov Uhlisko pochádza zo 16. storočia a z uhliarskej činnosti vykonávanej na území mestskej časti. Latinský názov Uhliska je "Carbonaria". Osídlenie tesne pod Urpínom sa nazývalo "Fabrika" podľa obydlí robotníkov.
Severnú hranicu mestskej časti tvorí južné nábrežie Hrona. Na západe a juhu susedí s mestskými časťami Radvaň a Iliaš. Na území Uhliska sa nachádza väčšia časť vrchu Urpín, Železničná zastávka Banská Bystrica-mesto a Kalvária.
Územie mestskej časti patrí mestu Banská Bystrica od stredoveku. Základná osa osídlenia bola tvorená cestou z Hronskej brány von z mesta v smere na Hornú Mičinú. V 19. storočí v lokalite Žltý Piesok prebiehala ťažba tejto suroviny pre miestnu teheľnu.V prvej polovici 20. storočia sa začala výstavba tehlových domov a nájomných bytoviek a na prelome 20. a 30. rokov vilová štvrť.
Uhlisko tvorí spolu s Majerom, Senicou a Šalkovou volebný obvod č. 2, ktorý má v mestskom zastupiteľstve 2 poslancov.

</doc>
<doc id="631614" title="Chrám svätého Charalampésa (Plovdiv)" url="https://sk.wikipedia.org/wiki?curid=631614">

Chrám svätého Charalampésa je pravoslávny chrám z druhej polovice 19. storočia nachádzajúci sa v centrálnej časti mesta Plovdiv v Plovdivskej oblasti v južnom Bulharsku.
Dančovov dom leží v centrálnej časti mesta Plovdiv v miestnej časti Maraša na ulici „Mitropolit Natanail“ č. 16.
Chrám zasvätený svätému Charalampésovi stál preukázatelne na dnešnom mieste v plovdivskej miestnej časti Maraša už na začiatku 19. storočia. V roku 1874 bol kompletne prestavaný do svojej súčasnej podoby. Prostriedky na stavbu pochádzali predovšetkým od miestneho cechu obchodníkov s odevmi, pričom táto skutočnosť je splu s dátumom výstavby zaznamenaná aj na pamätnej mramorovej doske, ktorá je umiestnená nad hlavným vchodom na západnej strane chrámu. V roku 1878 prebehla čiastočná dekorácia chrámu freskami, ktorú vykonal maliar ikon Atanas Gjudženov, nebola však dokončená pravdepodobne v dôsledku chýbajúcich finančných prostriedkov. V súčasnosti sa jedná o funkčný chrám Bulharskej pravoslávnej cirkvi s každodennými liturgickými servismi. Je farským chrámom patriacim pod farnosť svätého Juraja sídliacu v rovnomennom chráme.
Chrám bol postavený bracigovskými majstrami. Je postavený ako typická trojloďová pseudobazilika s jednou apsidou. Jednotlivé lode sú od seba oddelené dvomi radami stĺpov, pričom každý rad sa skladá zo štyroch stĺpov spojených vo vrchnej časti polkruhovými arkádami. Chrám nie je veľký, je približne len dvadsať metrov dlhý a dvanásť metrov široký, je však až štrnásť metrov vysoký vďaka kupole, ktorá sa nachádza v centrálnej časti strednej lodi chrámu.
Dlážka chrámu pozostáva z mramorových dosiek. Ikonostas pri oltári je vyrezávaný a pochádza z druhej polovice 18. storočia a jeho súčasťou je cársky portál z konca 17. storočia. Celkovo sú na ikonostase horizontálne uložené tri rady ikon. Hlavná ikona chrámu, ikona svätého Charalampésa je dielom významného obrodeneckého maliara Stanislava Dospevského. Ďalšími významnými ikonami sú ikona zobrazujúca Svätú Trojicu a ikona zobrazujúca Zvestovanie Pána, ktoré sú dielom maliara ikon Stefana Andonova z Pazardžiku a ikony zobrazujúce svätého apoštola Tomáša a Noema, ktoré vznikli v roku 1833 a sú dielom maliara Nikolu z Adrianopolu. Medzi významné zložky interiéru patria aj bohato vyrezávaný drevený episkopský trón a takisto drevená vyrezávaná kazateľnica. Chrám je čiastočne vyzdobený freskami. Autorom výzdoby je významný maliar Atanas Gjudženov a maľbami je vyzdobená kupola, centrálna chrámová loď a východná stena chrámu s apsidou.
Chrám je zasvätený svätému mučeníkovi Charalampésovi.
Chrámový sviatok: 10. februára na sviatok svätého mučeníka Charalampésa

</doc>
<doc id="633039" title="Kostol Kráľovnej pokoja (Košice)" url="https://sk.wikipedia.org/wiki?curid=633039">

Kostol Kráľovnej pokoja je kostol nachádzajúci sa v mestskej časti Juh v Košiciach na ulici Milosrdenstva. Je zasvätený Panne Márii kráľovnej pokoja a od roku 1963 je národnou kultúrnou pamiatkou SR.
Kostol bol postavený v krízových rokoch 1938 – 1939 v duchu funkcionalistickej moderny. Interiér aj exteriér kostola je zariadený pomerne jednoducho, je minimálne zdobený, zameraný na funkciu ktorú má plniť. Po druhom vatikánskom koncile, keď dochádzalo v kostoloch k zmenám liturgického priestoru, bol z tohto kostola odstránený pôvodný hlavný oltár a jeho funkciu začalo plniť predné vitrážové okno. Neskôr boli čiastočne prekryté aj dve postranné okná, aby hlavná vitráž vynikla. Jej autorom je významný maďarský sklársky výtvarník Palka József. Motívom tejto vitráže je Mária, kráľovná pokoja, ktorá je obklopená anjelmi, nad ňou je biela holubica ako symbol Ducha svätého.
Pod ňou sa nachádza nápis.
Obsah tejto vitráže je vnímateľný len z interiéru kostola, pretože z exteriéru za ňou je osadené veľké okno so žlto-hnedým ornamentálnym sklom, ktoré skresľuje vnímanie reálnych farieb vitráže.

</doc>
<doc id="635463" title="Aperol" url="https://sk.wikipedia.org/wiki?curid=635463">

Aperol je alkoholický nápoj, ktorý sa radí medzi korenené bittery. Má oranžovočervenú farbu s ovocnou, ľahko horkou chuťou. Vyrába sa na bázi liehu z horca, rebarbory, výtažkov z pomarančov, aromatických bylín a farbív. Jeho zvláštnosťou je veľmi nízky obsah alkoholu, len 11%.
Vznikol v talianskej rodinnej firme bratov Barbieriových v Padove okolo roku 1919. V tomto roku bol predstavený na veľtrhu "Fiera Campionaria di Padova". V roku 1993 bola firma F.lli Barbieri odkúpená spoločnosťou Barbero 1891 a tá sa v decembri 2003 stala súčasťou skupiny Campari.
Najznámejším nápojom na bázi Aperolu je Aperol Spritz. Vznikol v 50. rokoch ako variant benátského vínneho striku ("spritz veneto"), ktorý do Benátok zrejme priniesli Rakušania v 19. storočí (Benátky boli v 1. polovici 19. storočia súčasťou habsburskej monarchie).
Podáva sa vždy dobre vychladený, čistý a predlžený (so sódou, šumivým vínom). Klasický Aperol Spritz, ako ho odporúča priamo výrobca, sa skladá z 3 dielov prosecca, 2 dielov Aperolu a 1 dielu sódovej vody. Mal by sa podávať v pohári na stopke.

</doc>
<doc id="642426" title="Silvester Taliga" url="https://sk.wikipedia.org/wiki?curid=642426">

Silvester Taliga (30. december 1901, Suchá nad Parnou21. december 1969, Rím, Taliansko) bol slovenský rímskokatolícky kňaz, knihovedec, vysokoškolský pedagóg, riaditeľ Pápežskej saleziánskej univerzitnej knižnice v Ríme a salezián.
Ľudovú školu vychodil vo svojom rodisku. Saleziánsky noviciát si vykonal v Genzane v Taliansku (1922 - 1923). Teologické štúdiá absolvoval na benediktínskej Teologickej fakulte Univerzity sv. Anzelma v Ríme. Za kňaza bol vysvätený 19. septembra 1931 v Ríme. Následne študoval na Scuola vaticana di archivistica (1935 - 1937) kde v roku 1937 dostal diplom z knihovedy a archivistiky.
Pôsobil v mestách Rím, Turín, Svätý Benedik a Svätý Kríž nad Hronom, kde saleziáni v roku 1946 založili v Biskupskom kaštieli Vysokú školu bohosloveckú (1946 - 1949). Knižničný fond, ktorý sa nachádzal v tomto starobylom Biskupskom kaštieli systematicky usporiadal práve don Taliga. Časť tohto knižničného fondu príchodom socializmu bola nenávratne zničená.
Od roku 1949 sa stáva riaditeľom knižnice na Vysokej teologickej saleziánskej škole ("Ateneo pontiﬁcio salesiano") v Turíne (1949 - 1964) a v roku 1964 riaditeľom Pápežskej saleziánskej univerzitnej knižnice v Ríme ("Università Pontificia Salesiana"). Túto funkciu plnil až do svojej smrti.
Počas pobytu v Turíne pastoračne pôsobil v turínskej polepšovni "La Generala" a počas pobytu v Ríme, v chlapčenskom ústave "Casa Giocosa", v ktorom boli ubytovaní mladíci prevažne s ľahkou a strednou mentálnou retardáciou.

</doc>
<doc id="643634" title="Uniwersytet Warszawski" url="https://sk.wikipedia.org/wiki?curid=643634">

Uniwersytet Warszawski (doslovne "Varšavská univerzita") je popredná a najväčšia verejná univerzita v Poľsku so sídlom v hlavnom meste Varšave. Vznikla v roku 1816 ako "Kráľovská (varšavská) univerzita" spojením "Školy práva a administrácie" (od 1808) a "Lekárskej školy" (od 1809). Uzavretá v roku 1831 cárskou vládou. V rokoch 186269 ako "Hlavná varšavská škola", neskôr ruská "Cisárska univerzita". V 1915 obnovila svoju činnosť ako poľská univerzita. Medzi 193539 "Univerzita Józefa Piłsudského". V rokoch 193945 uzavretá nemeckou vládou, fungovala v utajení. Obnovená v júli 1945. V roku 2018 mala 21 fakúlt, 42 477 študentov a 7 259 zamestnancov.

</doc>
<doc id="646680" title="Turra 30" url="https://sk.wikipedia.org/wiki?curid=646680">

Turra 30 je bezosádková veža pre ľahké obrnené vozidlá vyvinutá a vyrábaná spoločnosťou EVPÚ a.s., Nová Dubnica.
Ide o diaľkovo ovládanú bojovú vežu určenú pre použitie na ľahkých kolesových a pásových obrnených a bojových vozidlách. Prioritne sa používa na bojových vozidlách pechoty, ktoré sú určené k plneniu bojových a špeciálnych úloh.
Hlavnou zbraňou je kanón a je možné vykonať zástavbu 2A42, prípadne vo verzii slovenskej modernizácie GTS-30 a tiež Mk.44 Bushmaster. Spriahnutý guľomet môže byť kalibru 7,62 alebo . Odmer zbrane je 360° a námer je možný v elevácii −10° az +70°. Odpaľovacie zariadenie PTRS je schopné využiť rakety 9M113 Konkurs alebo Spike. Veža využíva gyroskopickú stabilizáciu vo dvoch rovinách a súčasťou veže je aj osem vrhačov zadymovacích granátov. Optoelektornické vybavenie je použité infračervená kamera, laserový diaľkomer a TV kamera.
Celkové rozmery bez zbrane sú dĺžka , šírka a výška . Hmotnosť veže je a základná odolnosť je STANAG 4569, Level 1, s možnosťou použitia doplnkového pancierovania.
Turra30 COAPS je verzia veže osadená na vozidle BVP-M. V tomto vozidle má veliteľ samostatný strelecký zameriavač, má schopnosť prevzatia streľby veliteľom, nakoľko bezposádková veža TURRA-30 COAPS umožňuje veliteľovi v ručnom pracovnom móde presne sledovať statické aj pohyblivé ciele a viesť proti ním streľbu z palebného postavenia aj počas pohybu, inými slovami (HUNTER-KILLER). Nezávisle od strelca môže veliteľ pozorovať priestor a vyhľadávať ciele s týmto autonómnym zameriavačom. Oba zameriavacie systémy sú vybavené infračervenou kamerou Tilde A z rozlíšením 640x480 pixelov od spoločnosti Leonardo a TV kamerou a laserovým diaľkomerom.
Zástavba veže bola vykonaná v Ozbrojených silách pre bojové vozidlo pechoty BVP-M, bojové prieskumné vozidlo BPsVI a na prototype BOV 8x8 Vydra. Ďalšie inštalácie prebehli so zahraničnými partnermi na IFV Corsac 8x8, Scipio 8x8, na pakistanskom IFV Viper a na MRAP JAIS 6x6 zo Spojených arabských emirátov.
 Slovensko

</doc>
<doc id="654263" title="Štefan Pacák" url="https://sk.wikipedia.org/wiki?curid=654263">

Ing. arch. Štefan Pacák (10. február 1959, Košice13. apríl 2020, Košice) bol slovenský architekt a vysokoškolský pedagóg. Bol jednou z najvýznamnejších osobností košickej architektúry a svojimi stavbami výrazne ovplyvnil tvár dnešných Košíc.
Absolvoval Fakultu architektúry na ČVUT a Akadémiu výtvarných umení v Prahe, po štúdiách začal pracovať v Košiciach. Spolupracoval s rôznymi košickými architektmi a výtvarníkmi. Pred rokom 1990 bol architektom "na voľnej nohe". Rozhodol sa svoje skúsenosti odovzdávať ďalej, preto začal pedagogicky pôsobiť na Fakulte umení na Technickej univerzite v Košiciach.
Jeho prvým väčším projektom bola ázijská reštaurácia v Košiciach, dnešný hotel "Rokoko", ktorú realizoval počas vojenčiny. Neskôr s českými kolegami spolupracoval na múzeu Andyho Warhola v Medzilaborciach, ktorý vznikol z práve dokončeného kultúrneho domu. V odbornej obci sa etabloval ako spoluautor malej stavby klubu pre hendikepované deti na sídlisku Ťahanovce v Košiciach. Známy medzi Košičanmi sa stal predovšetkým vďaka Steel Aréne a presklenej budovy Tatra banky na Štúrovej ulici, ktorá bola ocenená ako "Stavba roka 2000".
Pacák dlhodobo spolupracoval s Jurajom Kobanom v spoločnom ateliéri "KOPA". Za dlhodobý prínos o rozvoj mesta bol v roku 2017 ocenený "Cenou primátora mesta Košice".
Jeho dcéra Zuzana je zakladateľkou výtvarného festivalu Biela noc v Košiciach.

</doc>
<doc id="664417" title="ExoMars Trace Gas Orbiter" url="https://sk.wikipedia.org/wiki?curid=664417">

ExoMars Trace Gas Orbiter (skrátene ExoMars Orbiter alebo TGO) je spoločný projekt Európskej vesmírnej agentúry (ESA) a ruskej vesmírnej agentúry Roscosmos. V roku 2016 vyslali k Marsu atmosférickú výskumnú družicu a demonštračný pristávací modul Schiaparelli EDM ako súčasť európskeho programu ExoMars.
Demonštračný pristávací modul Schiaparelli sa od TGO odpojil 16. októbra 2016 a bol navedený na pristávaciu trajektóriu. 19. októbra prebehol pokus o pristátie. Veľká časť šesťminútového zostupu prebehla podľa očakávania, v dôsledku predčasného uvoľnenia padáka však demonštračný modul tvrdo dopadol na povrch Marsu.
Výskumná družica TGO v marci 2017 spomalila pomocou aerobrakingu a usadila sa na obežnej dráhe Marsu. Aerobraking bol ukončený 20. februára 2018, kedy bola orbitálna dráha na záver stabilizovaná motoricky, s parametrami 200 x 1 050 km. Následne bola družica motoricky navedená na finálnu kruhovú dráhu s výškou 400 km, odkiaľ úspešne vykonáva vedecké pozorovania a zasiela dáta na Zem.
Kľúčovým cieľom misie je lepšie porozumieť metánu (CH4) a ďalším stopovým plynom prítomným v marťanskej atmosfére, ktoré by mohli byť dôkazom možnej biologickej aktivity. TGO bude tiež fungovať ako komunikačné spojenie pre pristávací modul a rover ExoMars a bude poskytovať komunikáciu pre ďalšie povrchové sondy Marsu so Zemou.
Zoznam vedeckých prístrojov na sonde TGO.
Porucha na prístroji ACS.
V roku 2020 zlyhal kryochladič na spektrometre TIRVIM, ktorý je súčasťou ACS. Spektrometer bol následne vypnutý. Kryochladič spoľahlivo fungoval 8 000 cyklov z 10 000 plánovaných.
Medzi najvýznamnejšie objavy z pohľadu kolonizácie Marsu patrí potvrdenie výskytu podpovrchových zásob vodného ľadu. Povrch Marsu bol zmapovaný neutrónovým detektorom FREND a vytvoril mapu ľadu a hornín bohatých na vodu vo vrchnej vrstve regolitu. Potvrdil tiež očakávaný, na vodu bohatý polárny permafrost.
Podľa prvotných pozorovaní bola voči očakávaniu nameraná prekvapivo nízka úroveň metánu v hornej atmosfére.
Kolobeh chlóru v atmosfére.
V atmosfére bola zistená prítomnosť HCl. Vedci sa snažia vytvoriť teóriu o kolobehu chlóru v atmosfére Marsu.

</doc>
<doc id="665517" title="Ministerstvo pre zjednotenie zákonov a organizácie správy" url="https://sk.wikipedia.org/wiki?curid=665517">

Ministerstvo pre zjednotenie zákonov/zákonodarstva a organizácie správy (starším pravopisom: "Ministerstvo pre sjednotenie zákonov/zákonodarstva a organisácie správy"; čes. "Ministerstvo pro sjednocení zákonů/zákonodárství a organisace správy") alebo neoficiálne Ministerstvo unifikácií (čes. "Ministerstvo unifikací") bolo ministerstvo Československej republiky (ČSR) v rokoch 1919 - 1938, ktorého náplňou činnosti bola unifikácia právnych predpisov a verejnej správy na celom území ČSR. V roku 1918 sa totiž stali súčasťou československého štátu územia s odlišnými právnymi poriadkami (resp. právnymi systémami) – zatiaľ čo v českých krajinách platil rakúsky právny poriadok, na Slovensku a v Podkarpatskej Rusi platil odlišný uhorský právny poriadok. Navyše v novovytvorenej ČSR existovalo viacero území s odlišnými právnymi normami (napr. Vitorazsko. Valčicko, Hlučínsko).
Vzniklo 30. júla 1919 na základe zákona čís. 431/1919 Zb. z. a n. zo dňa 22. júla 1919 o zriadení ministerstva pre zjednotenie zákonodarstva a organizácie správnej v Československej republike ako dočasné ministerstvo s poslaním, „[a]by sjednoceny byly zákony a správa v celém území Československé republiky“. Bližšie vymedzenie kompetencií a organizácie ministerstva boli ponechané na neskoršiu právnu úpravu, ktorá prebehla nariadením vlády ČSR čís. 501/1921 Sb. z. a n. zo dňa 29. decembra 1921. Na základe tohto nariadenia rezortu prislúchalo podávať návrhy zákonov a nariadení, ktorými mali byť zjednotené právne predpisy ponechané v platnosti tzv. recepčným zákonom (čl. 2 zákona čís. 11/1918 Sb. z. a n. zo dňa 28. októbra 1918 o zriadení samostatného štátu československého), ktoré dovtedy ostávali v platnosti a neboli zjednotené, tzn. že v dvoch častiach republiky platila odlišná právna úprava. Ministerstvo malo byť účastníkom legislatívneho procesu pokiaľ sa osnovy zákonov a nariadení týkali aj úpravy pomerov na Slovensku a Podkarpatskej Rusi. V praxi vysielalo svojich zástupcov takmer ku všetkým prebiehajúcim legislatívnym procesom v rámci pripomienkového konania aj na pôde výborov Národného zhromaždenia.
Išlo o jedno z tzv. slovenských ministerstiev, na ktorého čele stál až do roku 1929 vždy minister slovenskej národnosti, hoci medzi zamestnancami ministerstva (v roku 1921 to bolo 44 osôb) sa nachádzalo pomenej Slovákov. Kvôli úspornosti ministerstvo externe spolupracovalo aj s ďalšími odborníkmi, profesormi práva. Udržiavalo úzke styky s Jednotou slovenských právnikov, ktorá sa pravidelne schádzala na zjazdoch v Bratislave, na ktorých intenzívne riešila praktické otázky právnej unifikácie.
Spočiatku zamestnanci ministerstva pracovali v dvoch budovách ministerstva vnútra a ministerstva spravodlivosti. V roku 1922 bola otvorená novostavba budovy ministerstva na rohu Dušnej a Bílkovej ulice v pražskom Starom Meste, ktorá mala kapacitu 5060 zamestnancov.
V priebehu prvého desaťročia svojej činnosti si ministerstvo získalo povesť experta pre znalosť uhorského právneho poriadku a prispelo k vycibreniu právnej terminológie a prehĺbeniu znalosti aj cudzokrajných právnych poriadkov, no podľa niektorých názorov potom svoju úlohu začalo preceňovať. Hoci malo ísť o dočasný úrad, ministerstvo sa postupne rozrastalo, odďaľovalo svoje zrušenie a uchyľovalo sa k prístupu „umenie pre umenie v práve“. Veľmi užitočnú prácu odviedlo prekladateľské oddelenie, ktoré z maďarčiny preložilo vyše 500 právnych predpisov.
Ministerstvo zaniklo za zmenených politických podmienok na základe výnosu ministra vnútra z decembra 1938. V pomníchovskej republike už prakticky nemalo význam a stálo v protiklade k silnejúcim národno-separatistickým (autonomistickým) snahám ľudáckej slovenskej politickej reprezentácie.

</doc>
<doc id="665817" title="Železničná nehoda vo Světci" url="https://sk.wikipedia.org/wiki?curid=665817">

Železničná nehoda vo Světci bola zrážka dvoch nákladných vlakov, ku ktorej došlo v českej železničnej stanici Světec na trati Ústí nad Labem – Bílina 4. apríla 2021 vo 14.16 hodín. Nákladný expres číslo 54334 spoločnosti ORLEN Unipetrol Doprava (UNIDO), ktorý bol vedený motorovým rušňom 753.740, sa na výhybke číslo 7 stretol s priebežným nákladným vlakom číslo 66403 spoločnosti ČD Cargo (ČDC), ktorý bol vedený elektrickým rušňom 123.023. Rušňovodič vlaku UNIDO, ktorý viezol cisternové vozne naplnené propán-butánom nehodu neprežil, rušňovodič vlaku ČDC, ktorý viezol uhlie sa zachránil výskokom z rušňa. Na jednom z rušňov vypukol požiar, na míste zasahovalo 9 hasičských jednotiek a vrtuľník leteckej záchrannej služby. Podľa predbežných informácií bolo zabezpečovacie zariadenie v poriadku, pričom nehodu pravdepodobne spôsobil rušňovodič vlaku UNIDO, ktorý pri nehode zomrel.
Celková škoda bola vyčíslena na asi 50 miliónov českých korun (vlak UNIDO 34 mil. Kč, vlak ČDC 9 mil. Kč, infraštruktúra 4,5 mil. Kč).

</doc>
<doc id="665945" title="Thank U, Next (album)" url="https://sk.wikipedia.org/wiki?curid=665945">

Thank U, Next (štylizované malými písmenami) je piaty štúdiový album americkej speváčky Ariany Grande, ktorý vyšiel 8. februára 2019 prostredníctvom hudobného vydavateľstva Republic Records. Vyšiel šesť mesiacov po jej štvrtom štúdiovom albume "Sweetener" (2018), ktorý vznikol uprostred speváčkiných osobných problémov, vrátane smrti bývalého priateľa Maca Millera a rozchodu s vtedajším snúbencom Peteom Davidsonom. Grande začala na albume pracovať v októbri 2018 spolu so textármi a producentmi, ako sú Tommy Brown, Max Martin, Ilya Salmanzadeh či Andrew „Pop“ Wansel. S týmto albumom začala získavať viac kreatívnej kontroly nad svojou hudbou a v porovnaní s predchádzajúcimi albumami sa dištancovala od tradičného cyklu vydávania albumov. Hudobne je "Thank U, Next" popovým, R&B a trapovým albumom, ktorý čerpá vplyvy z hip hopu.

</doc>
