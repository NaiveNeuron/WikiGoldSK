<doc id="4009" title="Eswatini" url="https://sk.wikipedia.org/wiki?curid=4009">

Eswatini, dlhý tvar Eswatinské kráľovstvo (do roku 2018 [na Slovensku: 2019]: Svazijsko, dlhý tvar Svazijské kráľovstvo) je štát v Afrike. Hlavné mesto je Mbabane.
Svazijsko je od roku 1968 nezávislou monarchiou v rámci Britského spoločenstva. Pôvodne bolo územie Svazijska obývané kmeňmi hovoriacimi jazykom soto. Začiatkom 19. storočia dobyli územie svazijské kmene, ktoré neskôr Zuluovia vytlačili na sever. Počas vlády kráľa Sobhuza I. sa podarilo odraziť Zuluov, ale nie Európanov. 
Od roku 1850 o nadvládu v Svazijsku striedavo bojovala Veľká Británia a búrske republiky. V roku 1895 sa Svazijsko dostalo pod nadvládu Transvaalu. Po búrskej vojne bolo Svazijsko od roku 1902 pod správou Veľkej Británie a v roku 1906 získalo štatút protektorátu. Po colnej únii z roku 1910 sa Svazijsko stalo politicky a hospodársky nezávislým od Južnej Afriky. Počas vlády kráľa Sobhuza II. získala krajina v roku 1968 samostatnosť, v roku 1973 sa zmenou ústavy posilnilo postavenie kráľa. Po jeho smrti v roku 1982 nastúpil na trón jedenásťročný princ Makhosimvel. Vládnuť začal v roku 1986 ako kráľ Mswati III. Do jeho plnoletosti (1982 – 1986) vládla regentka kráľovná-matka. V ilegalite pôsobia rôzne politické zoskupenia proti vláde.
Povrch tvorí náhorná plošina s najvyššou horou štátu Emlembe zvažujúcou sa od západu k východu a príkre spadajúcou k Mozambickej nížine. Najväčšími riekami sú Komati a Usutu. Podnebie je subtropické, pomerne vlhké a teplé. Zrážky prichádzajú predovšetkým v lete. Ročne ich spadne medzi 500 až .
Hlavným a zároveň najväčším mestom v krajine je Mbabane s viac než 50 000 obyvateľmi. Ďalšími veľkými mestami sú Manzini, Lobamba a Siteki. Pri hraniciach s Mozambikom sú pohoria a na severozápade krajiny je dažďový prales. Zvyšok krajiny pokrývajú savany.
Svazijsko sa delí na štyri provincie:
V čele krajiny stojí kráľ. Od roku 1986 to je Mswati III., ktorý nahradil svojho predchodcu Sobhuzu II. Keď sa v roku 1986 stal kráľom Mswati III., ležala pred ním krajina rozdelená medzi belošskú menšinu, ktorá si chcela podržať nadvládu, a černošskú väčšinu, ktorá chcela rozšíriť svoje práva. Budúcnosť Svazijska značne ovplyvnia historické zmeny odohrávajúce sa za hranicami Juhoafrickej republiky, ktorej ľud si roku 1994 zvolil svojho prvého černošského prezidenta Nelsona Mandelu. Napriek tomu že oficiálne existuje senát o počte 30 členov, Svazijsko je absolutistickou diarchiou, kde spoločnými hlavami štátu sú podľa tradície kráľ a jeho matka.
Svazijsko je rozvojový štát s prevahou poľnohospodárstva. Z nerastných surovín sa ťaží čierne uhlie, nasledujú diamanty, železná ruda, zlato, cín a azbest. Význam má výroba cukru a produkcia dreva. Pestuje sa cukrová trstina, tabak, kukurica, ryža, bavlna a citrusy. Chová sa hovädzí dobytok, kozy a hydina. Veľká časť Svazijčanov pracuje v zlatonosných baniach za hranicami v Juhoafrickej republike.

</doc>
<doc id="8713" title="Morava (rieka)" url="https://sk.wikipedia.org/wiki?curid=8713">

Morava je rieka v Česku, Rakúsku a na Slovensku. Pramení v okrese Ústí nad Orlicí na severnej Morave, na južnom svahu Králického Sněžníka v nadmorskej výške. Na dolnom toku tvorí prirodzenú hranicu medzi Českom a Slovenskom a medzi Rakúskom a Slovenskom v celkovej dĺžke. Na území Bratislavy, priamo pod hradom Devín, sa ľavostranne vlieva do Dunaja.
Meno rieky patrí je odvodené z indoeurópskeho *mar- s významom "voda", ktoré môže byť ilýrske, trácke alebo keltské. Germánske kmene (Kvádi) používali *mari- vo význame „plytká, stojatá voda, bažina“, Slovania používali názov morava, ktorý znamenal trávnaté miesto. Podľa názvu rieky bolo pomenované i historické územie Morava.
Pramení pod vrcholom Králického Sněžníka na území obce Dolní Morava, v nadmorskej výške v upravenej studničke. V južnom úbočí tečie ako horská bystrina strmým žľabom a priberá niekoľko potokov. V Jeseníkoch priberá Krupú, Brannú a Desnú a pokračuje Branenskou vrchovinou a okolo Zábřehu, kde sa do nej vlieva Moravská Sázava. V meandrujúcom úseku v CHKO Litovelské Pomoraví priberá Třebůvku a Oskavu a pokračuje metropolou Hanej, Olomoucom. 
V Troubkách pri Přerove sa do Moravy vlieva Bečva, odvodňujúca južnú časť Moravsko-sliezskych Beskýd. Pokračuje na juh v zníženine medzi Českomoravskou vysočinou a Západnými Karpatmi, pričom od Otrokovíc je vybudovaný Baťov kanál. Ďalej rieka pretéká moravským Slováckom a nasleduje druhý meandrujúci úsek.
Pri obci Rohatec začína vytvárať spoločnú česko-slovenskú štátnu hranicu, ktorá končí až pri Lanžhote, na sútoku s Dyjou. Morava pokračuje južným smerom, kde až po sútok s Dunajom pod Devínom tvorí rakúsko-slovenskú štátnu hranicu. Na tomto úseku priberá ľavostrannú Myjavu.
Na území Moravy preteká rieka mestami Litovel, Olomouc, Kojetín, Kroměříž, Otrokovice, Napajedla, Uherské Hradiště a Veselí nad Moravou.
Najvyšší prietok má Morava na jar, v letnom období hladina klesá a prietok opäť narastá počas jesenných dažďov.
Priemerný prietok v jednotlivých miestach udáva tabuľka:
Úsek Brodské - Devín
Rieka Morava ponúka ideálne možnosti pre turistov, ktorí obľubujú splavovanie. Odporúčaným úsekom je trasa Brodské – Devín. 
Splav treba začať za kamennou prehrádzkou pri Brodskom, ktorá je nesplavná. Na brehu je možnosť bivakovania. Po podplávaní starého a nového, dialničného mosta sa otvára typický ráz rieky. Orientácia je počas väčšiny splavu dosť limitovaná, nakoľko sa v bezprostrednej blízkosti nachádza iba málo obcí (Záhorská Ves, Vysoká pri Morave...). Dôležitým orientačným miestom je vtok rieky Dyje, ktorá priteká z pravej strany a vytvára trojhraničný bod Slovensko – Česko – Rakúsko. Až potiaľto Morava tvorila hranicu medzi Slovenskom a Českom, odtiaľto až po vtok do Dunaja hranicu medzi Slovenskom a Rakúskom. 
Niekde v úrovni obci Sekule je v mape 1:50 000 VKÚ (1997) neoznačený splav – hať, ktorý sa odporúča preniesť, pretože predovšetkým pri vyššej hladine vody môže byť dosť nebezpečný. Je to jediné problematickejšie miesto celého uvedeného úseku. Ďalším orientačným bodom je most Moravský Svätý Ján – Hohenau, ktorý nahradil provizórny pontónový most. Zorientovať sa dá aj pri nevýraznom ľavostrannom vtoku riečky Rudava neďaleko Malých Levár. Scenériu celej trasy na oboch stranách dopĺňajú rybárske stavania. Zásoby v tomto úseku rieky sa dajú doplniť v neďalekých obciach Gajary a Suchohrad, z rieky ich však nevidno. 
Pri kompe Záhorská Ves – Angern an der March (najzápadnejší bod Slovenska) je na slovenskej strane v obci krčma a kúsok ďalej aj reštaurácia. Obec Vysoká pri Morave so svojim vysokým protipovodňovým múrom a kostolnou vežou je neprehliadnuteľná. Najbližšia krčma k rieke je na konci hrádze za obcou. Neďaleko obce Marchegg je na pravej - rakúskej strane pamätník s orlom. Pred obcou Devínska Nová Ves je železničný most. Za obcou, ktorá je mestskou časťou Bratislavy, sa pomaly vynárajú pohľady na majestátne bralo hradu Devín, pod ktorým sa rieka vlieva do Dunaja. 
Dôležitými orientačnými ukazovateľmi pozdĺž toku Moravy sú aj kilometrovníky, ktoré však nie sú všade a napr. na mape VKÚ (1997) údaje o nich chýbajú. 
Hladina rieky Morava pri zvýšených zrážkach ako aj vplyvom stúpania a klesania Dunaja výrazne kolíše. Preto môže voda, hlavne v spodnom toku, stáť. Tiež krásne štrkové ostrovčeky, ktoré lákajú na bivakovanie, môžu počas pár hodín zaniknúť a voda utopí stany a odnesie lode nepozornejších vodákov. 
Celá uvedená trasa Brodské – Devín sa dá bez výraznejšieho pádlovania prejsť za tri dni.

</doc>
<doc id="9584" title="William Lawrence Bragg" url="https://sk.wikipedia.org/wiki?curid=9584">

Sir William Lawrence Bragg ( 31. marec 1890, Adelaide, Austrália – 1. júl 1971, Ipswich, Spojené kráľovstvo), syn Williama Henryho Bragga, bol britský fyzik, zakladateľ röntgenovej štruktúrnej analýzy a röntgenovej spektroskopie.
Spolu s otcom v roku 1913 vyvinuli Braggovu metódu (metódu otočného kryštálu) na určovanie kryštálovej štruktúry pomocou röntgenového žiarenia a na meranie vlnovej dĺžky. Metóda umožnila zistiť kryštálovú štruktúru mnohých anorganických látok, napr. diamantu či kamennej soli. Lawrence Bragg navyše formuloval Braggovu rovnicu (vyjadrujúcu podmienku pre ohyb monochromatického röntgenového žiarenia vlnovej dĺžky lambda na kryštáloch). Bragg takto umožnil zistenie atómovej štruktúry nerastov, zliatin a silikátov. Za tieto objavy dostal spolu s otcom roku 1915 Nobelovu cenu za fyziku. 

</doc>
<doc id="26393" title="Vyšný Mirošov" url="https://sk.wikipedia.org/wiki?curid=26393">

Vyšný Mirošov je obec na Slovensku v okrese Svidník.
V modrom štíte na zelenej pažiti vpravo je nad striebornou okrúhlou kamennou, čierno murovanou studňou zľava sa skláňajúci muž v striebornej košeli a nohaviciach, čiernej veste, klobúku a čižmách, oboma rukami držiaci strieborný džbán. Znamenie na erbe bolo vypracované podľa odtlačku pečatidla obce z roku 1787. Autormi erbu sú Jozef Petrovič a Kvetoslava Hanzová. Erb bol prijatý 31. decembra 1999 na rokovaní obecného zastupiteľstva a je zapísaný v heraldickom registri pod číslom: HR: V-130/1999
Obecná vlajka má podobu štyroch pozdĺžnych pruhov vo farbách 1/6 modrej, 2/6 bielej a 1/6 modrej. Vlajka má pomer strán 2 : 3 a ukončená je tromi cípmi, t. j. dvomi zástrihmi, siahajúcimi do tretiny jej listu. Farebnosť pruhov na vlajke je daná farbami obecného erbu. 
Obec založili v rokoch 1553 – 1567. Obec je doložená z roku 1567 ako Felsö Meraso, neskôr ako Felsso Mireso (1572), Felsö Miroso, Mirosso (1618), Miroscha (1786), Horní Mirosa (1808), Vyšný Mirošov (1920); maďarsky Felsőmirossó, Felsőmerse.
Najstaršia písomná správa o existencii obce je v listine z roku 1567. Jedná sa o záznam výmeru chotára Vyšného Mirošova na účely novej výstavby. V tomto prípade sa potvrdzuje, že Vyšný Mirošov má pravdepodobne čas svojho „narodenia“ na začiatku 15. storočia, lebo 8-ročný rozdiel medzi dosiaľ známymi údajmi dvoch príbuzných osád je veľmi krátky. 
Vyšný Mirošov patril v tom období panstvu Makovica. Makovické panstvo poslalo „brata Miroša“, aby začal budovať novú osadu – Vyšný Mirošov (1957). V jeho osade žila rodina šoltýsa a tri železiarske rodiny. Išlo však o vitálnych obyvateľov, keď do roku 1600 zabezpečili výstavbu už vtedy veľkej obce s 19 poddanskými a jednou až dvoma šoltýskymi chyžami (domami). Osadníkom štyroch šoltýskych dvorov patril mlyn (1618), ale počet domov sa neskôr zmenšil o päť. V obci pôsobil pravoslávny duchovný (baťko) a pribudli dve železiarske rodiny.
Roku 1781 kráľ Jozef II. vydal rozkaz o novej komasácii, t.j. o zavedení pozemkového katastra (súpis pozemkov s opisom a podrobnými údajmi o ich charakteristike). Pôda poddaných bola oddelená od panských pozemkov a táto skutočnosť, zvýhodňujúca pánov, bola zapísaná do osobitných katastrálnych kníh.
V 18. storočí patril Vyšný Mirošov Aspremontom. V rokoch 1850 – 1890 tu bolo veľké vysťahovalectvo. V 19. storočí obec patrila Széchényiovcom. 
1. svetová vojna: V rokoch 1914 – 1915 obsadilo Vyšný Mirošov ruské vojsko. 
Časť obyvateľov pracovala v priemysle vo Svidníku. 
2. svetová vojna: V rokoch 1941 – 1945 bola obec tiež oslobodená ruským vojskom.
Na česť sovietskych letcov je v obci postavený pamätník. 
Počas obdobia komunizmu obyvateľstvo obce pracovalo hlavne na obecnom družstve (statky kráv a prasiat), ktoré je dnes už iba ruinami. 
V súčasnosti sa v centre obce nachádza chrám pravoslávnej cirkvi, v ktorej sa nachádza nádherný ikonický oltár z storočia. 
Pri jeho blízkosti sa nachádza vystavený dom smútku a hlavný obecný cintorín. 

</doc>
<doc id="27424" title="Turčok" url="https://sk.wikipedia.org/wiki?curid=27424">

Turčok je obec na Slovensku v okrese Revúca.
Obec leží v juhovýchodnej časti Slovenského rudohoria. 
Sídlo vzniklo asi v polovici 14. storočia na území panstva hradu Rákoš vyňatím z kamenianskeho chotára. Prvá písomná zmienka o obci ("Chirkeuagasa") je z roku 1427. Obyvateľstvo sa zaoberalo chovom oviec, drevorubačstvom, uhliarstvom a baníctvom. Na konci 19. storočia sa obec začala zmáhať v súvislosti s otvorením banského podniku Rimamuránskej spoločnosti v Sirku sa aj po vzniku miestneho banského sídliska na Kríži. V 20. storočí jej obyvatelia pracovali najmä ako baníci v okolitých banských závodoch.

</doc>
<doc id="28973" title="Trenčianske Stankovce" url="https://sk.wikipedia.org/wiki?curid=28973">

Trenčianske Stankovce sú obec na Slovensku v okrese Trenčín. Obec vznikla spojením obcí Malé a Veľké Stankovce, Rozvadze a Sedličná. 
Nachádza sa v centrálnej časti Trenčianskej kotliny, na ľavom brehu Váhu, približne juhozápadne od Trenčína. Obcou preteká Selecký potok a niekoľko menších vodných tokov, ktoré ústia západne od obce do starého koryta Váhu. V katastrálnom území obce sa nachádzajú prírodné pamiatky Malostankovské vresovisko a Selecký potok.
Severným okrajom obce vedie cesta I/9 z Chocholnej na Nováky, centrom prechádza cesta II/507 z Beckova do Trenčína, na ktorú sa pripájajú miestne komunikácie. Najbližším mestom je severovýchodne ležiaci Trenčín, juhozápadne leží Nové Mesto nad Váhom a juhovýchodne ležia Bánovce nad Bebravou.
Osídlenie lokality v dávnych časoch potvrdzujú nálezy medzi Veľkými Stankovcami a Selcom, kde však doteraz nebol vykonaný odborný prieskum. Novodobé dejiny obce tak začínajú rokom 1345, kedy sa objavuje nateraz najstaršia písomná zmienka o osade „possessio Stanuk“. Pôvodná obec sa neskôr (pred rokom 1410) rozdelila na Veľké ("possessio seu villa Noghstankouecz") a Malé Stankovce ("Parva Stank"). Dedina bola sprvu majetkom rodu Stankovcov, po jej vy­mretí (neskôr len Malé Stankovce) to boli rody Barsonyi, Kolocsanyi, Ruttkay, Décsi, Ottlík, Szilvay a Trsťanský. Veľké Stankovce patrili do majetku Trenčianskeho hradu, neskôr spadal pod majer v susedných Veľkých Bierovciach.
Na začiatok 13. storočia (1212) spadá prvá písomná zmienka o „terra Rozowag“ (dnešná časť Rozvadze), neskôr aj pod názvami Rozvacz, Raxowag či Roswasosade. Vlastnil ju gróf Juraj z Pe­zinku, neskôr zemiansky rod Demjan a Pribic, dočasu potom blízky hrad, majer vo Veľkých Bierovciach a od roku 1746 pod samostatný majer v Rozvadzoch. Najmladšou miestnou časťou je Sedličná, ktorá sa ako „Sedlisna“ v listinách spomína až v roku 1403. Zemiansku dedinu vlastnili rodiny Sedlických, Kopčaškov, Bremečkov, Gloszov, Dubnických, Adamovských, Turzovcov a iné. 
Obyvatelia týchto dedín sa živili prevažne poľnohospodárstvom, chovom poľnohospodárskych zvierat, rybolovom, no tiež ťažbou a spracovaním dreva. Vodný mlyn sa vo Veľkých Stankovciach spomína už v roku 1549, v roku 1875 sa spomína pri mlyne aj píla na vodný po­hon. V 17. storočí cez Váh premávala kompa, bežné bolo používanie menších lodiek. Prevádzkované už v tom čase boli remeslá a živnosti, napr. v roku 1683 spomínaní mäsiari a tkáč, neskôr krčmári, mlynár, kováč, zámočník či stolár. V 19. storočí tu mali prevádzky aj panské pále­nice vo Veľkých Stankovciach a v Rozvadzoch a tehelňa vo Veľkých Stankovciach.
Fara v susedných Veľkých Bierovciach pochádza z roku 1332 – 36, kedy tu už stál aj kostol. Pod farnosť patril aj mlyn vo Veľkých Stankovciach, polia a lúky v Malých Stankovciach. 
Medzi tragické udalosti patrí okrem častých povodní najmä nájazd tureckého vojska na okolité dediny v roku 1663, kedy bolo zabitých, zajatých alebo odvlečených aj niekoľko obyvateľov týchto dedín. v roku 1708 sa v blízkosti obce stretli cisárske i kurucké vojská. Malé Stankovce, Veľké Stankovce, Sedličná a Rozvadze sa zlúčili v roku 1972.
Trenčianske Stankovce si zachovali časť svojráznej ľudovej kultúry, ktorá má v regióne silné korene. Jedinečný je stankovský ľudový kroj, no tiež ľudová hudba. Dodnes stoja zvyšky mly­nov, sýpky a staršie ľudové zvony, murovaná neskoroklaskistická zvonica s kamennou plastikou z roku 1859 vo Veľ­kých Stankovciach, v Sedličnej zvonica so zvonom z 18. sto­ročia a tiež zvonice v Malých Stankovciach. V Malých Stankovciach stojí evanjelický kostol z roku 1784, židovská synagóga a cintorín v Sedličnej sa nezachovali a zanikli po II. sveto­vej vojne. Súčasnú sakrálnu architektúru prezentuje rímsko-katolícky kostol z roku 1994. 

</doc>
<doc id="29213" title="Vláda" url="https://sk.wikipedia.org/wiki?curid=29213">

Vláda je najvyšším (spravidla kolektívnym) orgánom výkonnej moci v štáte. V rôznych krajinách má odlišné názvy, napr. rada ministrov, kabinet a podobne.
Vláda sa spravidla skladá z predsedu, podpredsedov a ministrov, v niektorých krajinách aj z ďalších členov, napr. štátnych tajomníkov. 
Rozhodnutia prijíma vláda spravidla hlasovaním, pri ktorom má každý člen vlády jeden hlas.
V parlamentných štátoch sa vláda zodpovedá parlamentu, v prezidentských republikách prezidentovi a v niektorých monarchiách, najmä absolutistických, kráľovi.
Tieňová vláda označuje skupinu politikov opozičnej politickej strany. Býva väčšinou vytváraná v krajinách so systémom dvoch politických strán (tradične napríklad vo Veľkej Británii). Zostavuje ju strana, ktorá je v opozícii. Tvoria ju tieňoví ministri, teda osobnosti, ktoré sú predbežne vybrané na ministerskú funkciu v prípade volebného víťazstva strany. Niekedy sú pripravení ešte ďalší experti pre príslušný rezort. Zmyslom vytvorenia tieňovej vlády je jednak propagandisticky „zviditeľniť“ politické osobnosti a program strany, jednak príprava na budúcu funkciu a preniknutie do problematiky oblasti, ktorú by mali tieňoví ministri perspektívne riadiť.

</doc>
<doc id="33657" title="Andrej Šeban" url="https://sk.wikipedia.org/wiki?curid=33657">

Andrej Šeban (*23. jún 1962, Bratislava) je slovenský gitarista, skladateľ, hudobný producent a spevák. 
Hru na klavír študoval už ako sedemročný, štúdium hry na klasickú gitaru absolvoval u Pavla Malovca v roku 1977. V rokoch 1980 – 1989 absolvoval súkromné štúdium kompozície, klavíra a hudobnej teórie u prof. Borisa Turzu. Je absolventom štúdia hudobnej vedy na FFUK a spevu.
Koncom 70. rokov debutoval v popovej skupine Nervy (Marián Greksa – basová gitara, spev; J. Bodlák – gitara, spev; Martin Ďurinda – gitara, spev; Ján Fabrický – bicie nástroje; Andrej Šeban – gitara, klávesové nástroje, spev). S Jánom Fabrickým a s Jurajom Burianom hral aj v jazz rockovej formácii Míting.
V roku 1980 spolu s Mariánom Greksom založili hard rockovú kapelu Demikát, s ktorou nahral hudbu k filmu "Slané cukríky" (1986) režisérky Evy Štefankovičovej.
S Pavlom Haberom hral nakrátko aj v skupine Tristo hrmených.
Základnú vojenskú službu absolvoval vo Vojenskom umeleckom súbore. V 80. rokoch bol Šeban členom popovej skupiny Banket Richarda Müllera, zároveň v tomto období začal hrávať v skupine Combo Petra Lipu.
Ako mnohostranne zameraný gitarista, štúdiový hráč a koncertný hudobník spolupracuje s mnohými domácimi i zahraničnými osobnosťami z rôznych hudobných žánrov (Pavol Hammel, Gábor Presser, Dežo Ursiny, Richard Müller, Peter Lipa, Marika Gombitová, Robo Grigorov atď). V 90. rokoch viedol vlastnú inštrumentálnu skupinu Ash Band (známu aj pod názvami "Esh Band" a "Andrej Šeban Band"), v roku 1996 stál pri zrode sprievodnej skupiny Lipa-Šeban Band. Je spoluzakladateľom progresívnej rockovej skupiny Free Faces. 
Doposiaľ (2012) vydal dvanásť sólových albumov, skomponoval scénickú hudbu k niekoľkým filmom a rozhlasovým hrám. Predstavil sa aj ako herec vo filme Ivana Húšťavu "Odveta" (1980). 
V roku 2012 začal spoluprácu s mladými muzikantmi (Daniel Špiner, Peter Rusňák, Michal Fedor) a obnovil fungovanie "Andrej Šeban Band".

</doc>
<doc id="35938" title="Murad II." url="https://sk.wikipedia.org/wiki?curid=35938">

Murad II. alebo Murat II. (arab. "Murád II."; 1404 – 3. február 1451, Adrianopol) bol sultán Osmanskej ríše v rokoch 1421 – 1451 (okrem rokov 1444 až 1446). Bol vychovaný v Amasyi a nastúpil na trón po smrti svojho otca. Muradovo panovanie bolo poznačené dlhým obdobím vojen proti kresťanom na Balkáne a tureckým emirátom v Anatólii, konflikt trval 25 rokov.
Byzantínci povzbudení Mustafom Çelebim (známym ako Düzmece Mustafa) sa pokúšali rozpútať občiansku vojnu a zosadiť z trónu mladého sultána. Mustafa porazil Muradovu armádu a prehlásil sa za Sultána Adrianopola (dnes mesto Edirne). Osmanská armáda ho dostihla v Ulubate, neďaleko Bursy, a popravili ho. Murad potom sformoval novú armádu v roku 1421 nazývanú Azeb a postupoval cez Byzantskú ríšu. Obliehal hlavné mesto Konštantinopol. Kým obliehal mesto, Byzantínci v spojenectve so samostatnými tureckými anatólskymi štátmi, poslali sultánovho mladšieho brata Mustafu (ktorý mal iba 13 rokov) proti sultánovi obliehať Bursu. Murad sa musel vzdať obliehania Konštantinopolu a pustil sa za svojim odbojným bratom. Princa Mustafu chytil a popravil ho. Anatólske štáty, ktoré stále brojili proti nemu - Aydin, Germian, Mentese a Teke - anektoval a stali sa súčasťou Osmanskej ríše.
Murad potom vstúpil do vojny proti Benátkam, Karamanidským emirátom, Srbsku a Uhorsku. V ďalších rokoch sa Murad zmocnil obrovského územia na Balkáne a v roku 1439 anektoval Srbsko. V roku 1441 sa Svätá rímska ríša, Poľsko a Albánsko pripojili k srbsko-uhorskej koalícií. Murad v roku 1444 vyhral bitku pri Varne proti spojeneckým vojskám pod vedením poľského kráľa Vladislava III. a Jána Huňadyho, ale prehral bitku pri Jalovazi a bol nútený abdikovať.
V 1446 sa znova ujal moci a janičiari pod jeho vedením rozdrvili kresťanskú koalíciu v druhej bitke pri Kosove (prvá sa konala v roku 1389). Keď stabilizoval Balkán, Murad sa obrátil na východ, porazil Timurovho syna šacha Rokhu, Karamanidské emiráty a Çorum-Amasya. Pozri vojny Murada II.
Zomrel v roku 1451 v Adrianopole pri ťažení proti Albánsku . Pochovaný je v Burse.

</doc>
<doc id="41027" title="Peter Osuský" url="https://sk.wikipedia.org/wiki?curid=41027">

MUDr. Peter Osuský, CSc. ( 11. október 1953, Bratislava) je poslanec Národnej rady Slovenskej republiky, poslanec miestneho zastupiteľstva bratislavskej mestskej časti Staré Mesto, vysokoškolský pedagóg a lekár, bývalý prodekan Lekárskej fakulty Univerzity Komenského a bývalý prorektor Univerzity Komenského v Bratislave. Je spoluautorom viacerých odborných monografií a člen autorského kolektívu Encyklopédia Beliana, nositeľ Zlatej Jánskeho plakety. Je členom Slovenskej olympijskej akadémie a Slovenského olympijského výboru. V rokoch 1991-1995 bol predsedom Zväzu slovenských filatelistov. Peter Osuský je ženatý a má 4 deti.
Peter Osuský je spoluautorom viacerých odborných monografií a členom autorského kolektívu Encyclopaedia Beliana.

</doc>
<doc id="51203" title="Uh" url="https://sk.wikipedia.org/wiki?curid=51203">

Uh je rieka na východnom Slovensku a Ukrajine, je to ľavostranný prítok Laborca. Má celkovú dĺžku , z toho iba na území Slovenska.
Pramení na Ukrajine vo Východných Karpatoch. Na územie Slovenska vstupuje južne od obce Záhor, tok sa ohýba a oblúkom obteká obec Pinkovce. Tečie na západ cez Lekárovce a pri Bajanoch sa stáča najprv na sever, priberá sprava vody kanála Veľké Revištia-Bežovce, a následne tečie opäť na západ. Preteká cez obec Vysoká nad Uhom, pri Pavlovciach nad Uhom tečie územím lužného lesa a tok sa napriamuje. Ďalej tečie juhozápadným smerom, sprava priberá Čiernu vodu a následne ústi do Laborca južne od obce Stretavka (resp. východne od obce Drahňov).
Uh je na území Slovenska typicky nížinnou riekou, preteká Východoslovenskou rovinou. Ukladá mohutné pokrovy riečnych nánosov (Kapušianske pláňavy) a vytvára početné mŕtve ramená. V okolí Uhu sa pri obciach Pavlovce nad Uhom a Stretava ťaží zemný plyn.

</doc>
<doc id="63651" title="Kyselina chlorovodíková" url="https://sk.wikipedia.org/wiki?curid=63651">

Kyselina chlorovodíková, technický názov kyselina soľná, je čistý, bezfarebný vodný roztok plynného chlorovodíka. Je to vysoko žieravá silná anorganická bezkyslíkatá kyselina s rozmanitým priemyselným použitím. Kyselina chlorovodíková sa prirodzene vyskytuje v žalúdočnej šťave.
Začala sa vyrábať v začiatkoch priemyselnej revolúcie a používa sa v chemickom priemysle ako chemický reaktant v širokom spektre výroby vinylchoridu pre PVC a MDI/TDI pre polyuretán. Má tiež množstvo použití v malých pomeroch pri domácom upratovaní, výrobe želatíny, ďalšie prídavných látkach v potravinách, odvápňovaní a pri výrobe kože. Ročne sa vyrobí okolo 20 miliónov ton kyseliny chlorovodíkovej.
Prvotný objav kyseliny chlorovodíkovej sa pripisuje alchymistovi Abú Músá Džábir ibn Hajján (pribl. 800 n. l.).
Lúčavka kráľovská, zmes kyseliny chlorovodíkovej a kyseliny dusičnej, pripravená reakciou chloridu amónneho v kyseline dusičnej, bola popísaná v prácach Pseudo-Gebera, európskeho alchymistu z 13. storočia.
Iné odkazy naznačujú, že prvá zmienka o lúčavke kráľovskej pochádza z byzantských rukopisov z konca 13. storočia.
Kyselina chlorovodíková (HCl) je jednosýtna kyselina.
Čistá kyselina chlorovodíková je bezfarebná. Technická kyselina chlorovodíková má žltú farbu, ktorú spôsobuje znečistenie chloridom železitým. Pri rozpúšťaní chlorovodíka vo vode sa molekuly HCl štiepia na chloridové anióny a vodíkové katióny, ktoré ďalej reagujú za vzniku oxóniového katiónu:
V dôsledku toho, je kyselina chlorovodíková jednou z najsilnejších anorganických kyselín (nízka hodnota pKa). Je výrazne silnejšia ako kyselina sírová alebo kyselina dusičná. Silnejšími kyselinami sú už len kyselina chloristá, kyselina bromovodíková, kyselina jodovodíková a superkyseliny.
Rozpustnosť chlorovodíka vo vode klesá s rastúcou teplotou. Pri teplote 0°C (za normálneho tlaku) rozpustnosť HCl vo vode je 82,3 g/100 g a v 60°C 56,1 g/100 g. Maximálnu koncentráciu kyseliny chlorovodíkovej je možné dosiahnuť pri teplote 0°C, a to 45,148% (za normálneho tlaku).

</doc>
<doc id="64811" title="Carlo Dossi" url="https://sk.wikipedia.org/wiki?curid=64811">

Carlo Alberto Pisani Dossi ( 27. marec 1849, Zenevredo, Taliansko – 16. november 1910, Cardina) bol taliansky spisovateľ a diplomat.
Narodil sa v šľachtickej rodine v provincii Pavia a dostal vynikajúce vzdelanie. Od detstva sa veľmi zaujímal o literatúru, sám začal čoskoro písať. Ako 15 ročný napísal komédiu pre deti. 
Okrem literatúry ho zaujímala aj žurnalistika. V relatívne krátkom čase napísal viaceré svoje diela ("L'altrieri, Vita di Alberto Pisani a Note azzurre"), neskôr sa venoval politickej kariére. V roku 1870 začal pracovať na ministerstve zahraničných vecí v Ríme. 
Počas vlády Francesca Crispiho pôsobil ako diplomat. V roku 1892 bol vyslaný do Kolumbie, kde pôsobil na talianskom veľvyslanectve v Bogote. Počas svojho pôsobenia v Bogote sa oženil s Carlottou Borsani. 
V roku 1895 sa dostal na diplomatickú misiu do Atén, kde sa nadchol pre archeológiu. Nakoniec sa stal guvernérom v Eritrei. 
Po páde Crispiho vlády v roku 1896 ukončil diplomatickú kariéru a v roku 1901 sa vrátil so svojou ženou a tromi deťmi do vidieckeho domu v Como, kde sa zaoberal hlavne archeológiou. 
Carlo Dossi zomrel v roku 1910.

</doc>
<doc id="70651" title="Gorali (poľsko-slovenské pomedzie)" url="https://sk.wikipedia.org/wiki?curid=70651">

Gorali alebo staršie aj Horali (jazykové poznámky pozri v článku Gorali) sú etnografická skupina žijúca jednak na česko-poľsko-slovenskom pomedzí zhruba medzi Jablunkovom v Česku (vrátane) a severným Spišom na Slovensku (vrátane) a jednak v malých enklávach v (ostatnom) Poľsku, na (ostatnom) Slovensku a na rumunsko-ukrajinských hraniciach. Na území Slovenska (a územiach prv patriacich k Uhorsku, ale dnes pripojených k Poľsku) sa Gorali najneskôr od 18. storočia sami považovali za Slovákov.
Gorali sú charakteristickí špecifickým goralským nárečím poľského pôvodu, ako aj prevažne valašským folklórom.

</doc>
<doc id="85093" title="Dargovský priesmyk" url="https://sk.wikipedia.org/wiki?curid=85093">

Dargovský priesmyk je priesmyk v hlavnom hrebeni centrálnej časti Slanských vrchov, oddeľuje podcelky Mošník na severe a Bogota na juhu.
Sedlo priesmyku sa nachádza na severovýchodnom úpätí vrchu Ploská a je oblasťou prameňov Trnávky. 
Od 9. decembra 1944 do noci zo 17. na 18. januára 1945 tu prebiehali ťažké boje medzi vojskami nemeckého Wehrmachtu (zväzky a útvary XXXXIX. horského zboru 1. tankovej armády generálplukovníka G. Heinriciho) a Červenou armádou (zväzky a útvary 1. gardovej armády generálplukovníka A.A. Grečka do januára 1945, od januára 1945 18. armády generálporučíka A.J. Gastiloviča). 
Prekonať Dargovský priesmyk sa Červenej armáde podarilo 18. januára 1945, keď nemecké vojská v dôsledku mohutnej sovietskej ofenzívy 1. ukrajinského frontu v Poľsku (Visliansko-Odrianska strategická operácia) a 4. ukrajinského frontu na Slovensku a v Poľsku (Západokarpatská strategická operácia), začali ustupovať na západ. Dňa 19. januára 1945 boli zväzkami 18. armády z juhu a juhovýchodu oslobodené Košice. 
Straty, ktoré v bojoch o Dargovský priesmyk utrpela Červená armáda, možno odhadovať na 4000-5000 padlých (4743 podľa hlásení z exhumácií), no ich presný počet je v súčasnosti predmetom výskumu. Straty Wehrmachtu boli s ohľadom na dobre vybudovanú obranu vo vertikálne členitom teréne niekoľkokrát nižšie. 
V sedle Dargovského priesmyku viedol v minulosti náučný chodník s expozíciou 85 mm protilietadlového kanóna vz. 44 S, skupinou umelo vytvorených zemných zrubov, panelom s nálezmi z Dargovského bojiska a plánovanými exponátmi techniky. Zanikol však prehradením jeho vyústenia na odstavnú plochu - parkovisko, v dôsledku odpredaja budovy reštaurácie do súkromných rúk. V roku 2008 bolo občianskym združením Outdoor klub Svidník odvezené aj torzo protilietadlového kanónu vz. 44 S, následne zrekonštruované a vystavené pri novovytvorenom náučnom chodníku v k.ú. obce Belejovce (okr. Svidník). V súčasnosti sa dargovský náučný chodník nachádza v dezolátnom stave, pričom sa počíta s likvidáciou zostávajúcich zemných zrubov (odporúčanie Vojenského múza Svidník v liste zo dňa 17.10.2002). V priestore odstavnej plochy - parkoviska, bezprostredne pri hlavnej ceste, sa nachádzajú exponáty pásovej obrnenej techniky (samohybné delo SU-100 a stredný tank T-34-85). Na informačnej tabuli si návštevník môže prečítať krátku informáciu o priebehu tunajších bojov.
Samotný Pamätník víťazstva ležiaci južne od hlavnej cesty bol odhalený pri príležitosti 10. výročia bojov o Dargovský priesmyk. Jeho autorom je sochár Vojtech Löffler. Symbolizuje privítanie červenoarmejca východoslovenským ľudom, ktorý reprezentuje robotník a roľníčka. Do štátneho zoznamu kultúrnych pamiatok východoslovenského kraja bol zapísaný dňa 26.6.1963 pod názvom "Pamätník oslobodenia východného Slovenska sovietskou armádou, situovaný na hranici chotárov obcí Košický Klečenov a Dargov". Pôvodne bol umiestnený v tesnej blízkosti hlavnej cesty. Na súčasné miesto ho v súvislosti s výstavbou areálu premiestnili až v roku 1975. Už z pôvodného názvu pamätníka vyplýva, že bol odhalený na počesť nielen padlým sovietskym vojakom v Dargovskom priesmyku, ale celkovo padlým sovietskym vojakom na území východného Slovenska. Oficiálne tradovaný počet padlých 22 000, ktorým na pamiatku vznikol aj pridružený Ružový sad, je teda počet padlých sovietskych vojakov na území východného Slovenska, zodpovedajúci celkovému počtu pochovaných vojakov na cintorínoch Červenej armády v Michalovciach, Košiciach, Trebišove a Humennom. Pamätník sa netýka Karpatsko-duklianskej operácie, nakoľko tá má svoje vlastné pietne miesto s priľahlými hromadnými hrobmi vo Svidníku.
Východne od priesmyku je čerpacia stanica a rekreačné stredisko Biele Studničky. Severne od neho leží chatová osada a zaniknuté stredisko Borda-kúpele. Priamo v priesmyku sa nachádza aj horáreň Mochnáč, na ktorej mieste stála kedysi horáreň a poľovnícky zámoček.
Priesmykom vedie dôležitá cestná spojnica Košíc so Zemplínom, cesta I/19 ako súčasť medzinárodnej európskej trasy E50. V priestore priesmyku sa v budúcnosti predpokladá výstavba úseku diaľnice D1. Pri pamätníku je autobusová zastávka "Košický Klečenov, Ružový sad".
Priesmykom prechádza červeno-značkovaný turistický chodník (súčasť medzinárodnej trasy E8) do Herlianskeho sedla a vychádza modro-značkovaný turistický chodník do rekreačného strediska Borda-kúpele. Obľúbenou turistickou atrakciou bola v minulosti Sieň bojovej slávy, ktorá je súčasťou dargovského areálu. V súčasnosti nie je z dôvodu reklamačného konania na stavebné úpravy a chýbajúcej expozície sprístupnená pre verejnosť. Sieň a areál je v správe Kultúrneho centra Abova - rozpočtovej organizácie Košického samosprávneho kraja.

</doc>
<doc id="88618" title="Ján Seberini" url="https://sk.wikipedia.org/wiki?curid=88618">

Ján Seberini alebo Seberíni; staršie písanie "Ján Szeberínyi" ( 1. január 1780, Veličná – 10. február 1857, Banská Štiavnica) bol slovenský kňaz, evanjelický farár v Banskej Štiavnici (od roku 1832?), národovec, náboženský spisovateľ a pedagóg, superintendent banského dištriktu, bojovník proti maďarizácii. Teológiu študoval na Prešovskom kolégiu.
Narodil sa v rodine Štefana Seberiniho a jeho manželky Zuzany rodenej Törökovej
Ján Seberini navštevoval základnú školu v Istebnom. Od roku 1792 študoval na gymnáziu v Rožňave, Prešove a Kežmarku. V Prešove študoval teológiu a od roku 1801 na evanjelickom lýceu v Bratislave. Na univerzite v Jene študoval v rokoch 1804 – 1805. Venoval sa tam aj botanike a mineralógii. V roku 1839 získal čestný doktorát taktiež na univerzite v Jene.
V roku 1807 bol vysvätený za evanjelického kňaza. Od roku 1805 bol vychovávateľom v Bratislave. V rokoch 1807 – 1811 bol farárom v Nitrianskej Strede. Neskôr v Kochanovciach a Banskej Štiavnici. Od roku 1834 bol superintendantom banského dištriktu. Pre sympatie s maďarskou revolúciou bol zbavený titulu a odsúdený na smrť. Neskôr bol rozsudok umenený na 20-ročné väzenie a potom bol omilostený.
Vydal r. 1810 latinskú príručku pre domácich učiteľov a vychovávateľov. Školské otázky tvorili jeden z hlavných bodov národného programu sformulovaného Ľ. Štúrom, ktorý napísal: „Sloboda a vzdelanosť sa ruka v ruke vedú a vzájomne jedna druhú podporujú.“

</doc>
<doc id="92319" title="Milovan Đilas" url="https://sk.wikipedia.org/wiki?curid=92319">

Milovan Đilas (alebo Djilas) ( 4. jún 1911, Podbišće, Čierna Hora 20. apríl 1995, Belehrad, Srbsko) bol juhoslovanský komunistický politik a teoretik, jeden z prvých disidentov. Bojoval v 2. svetovej vojne proti nemeckým okupantom za komunistickú Juhosláviu po boku partizánskeho vodcu Josipa Broza Tita. Syn kráľovského policajného dôstojníka z Čiernej hory pracoval s Titom už v tridsiatych rokoch v ilegálnej komunistickej strane a po skončení oslobodzovacieho boja sa vypracoval na jeho zástupcu.
Po vojne formálne podpredseda Titovej vlády, minister bez kresla vo zväzovej vláde, fakticky viedol propagandu a dohliadal na tlač, umenia a kultúru. Vďaka zodpovednosti za propagandu vytvoril platformu pre nové myšlienky a založil nový časopis Nova Misao („Nová myšlienka“), v ktorom publikoval sériu článkov, ktoré boli čoraz viac voľnomyšlienkárske. 
Đilas bol všeobecne považovaný za možného Titovho nástupcu a v roku 1953 mal byť zvolený za prezidenta Juhoslávie. Stal sa predsedom Federálneho zhromaždenia Socialistickej federatívnej republiky Juhoslávia, úrad však vykonával iba od 25. decembra 1953 do 16. januára 1954. V období od októbra 1953 do januára 1954 napísal pre časopis Borba 19 článkov. Boli to oficiálne noviny komunistov Juhoslávie, v ktorých s podporou Tita rozvíjal juhoslovanskú kritiku prebyrokratizovaného stalinizmu v Sovietskom zväze. Vyjadroval sa za prechod od centrálneho plánovania k väčšej ekonomickej autonómii.
Djilas ako azda nijaký iný Juhoslovan vniesol svoje myšlienky do juhoslovanského modelu tretej cesty k socializmu: nezávislosť od blokov, samospráva pracujúcich a socialistická demokracia. To boli cieľové predstavy, ktoré viedli k rozchodu s Titom. Djilas stratil svoje postavenie a za svoju rebéliu proti vedúcej úlohe strany (Nová trieda) zaplatil dovedna jedenástimi rokmi väzenia.
Stal sa disidentom a jedným zo svetovo najznámejších kritikov komunistického politického systému. Jeho rozsiahle práce sú zdrojom informácií o historickom vývoji Juhoslávie v polovici 20. storočia. Žil v Taliansku ale aj tam sa venoval rozvíjaniu myšlienok marxizmu a odstránenie triednych rozdielov. Mnohé jeho práce mali publicistický charakter. Bol ale tiež aj aktívnym spisovateľom. Đilasův román Crna Gora (1980), preklad Miltonova Strateného raja (1989) a román Izgubljene bitky (1994), boli preložené do viacerých jazykov. 

</doc>
<doc id="92489" title="Dráždec" url="https://sk.wikipedia.org/wiki?curid=92489">

Dráždec alebo klitoris je súčasť ženských pohlavných orgánov, erektilné tkanivo (homológ pohlavného údu u muža), s veľkým počtom voľných nervových zakončení a senzitívnych nervových teliesok. Dráždenie pohlavných orgánov u samíc cicavcov vyvoláva podnety pohlavného vzrušenia. Mechanizmus erekcie u klitorisu je rovnaký ako u muža, erekcia je však menej výrazná. Viditeľná časť pripomínajúca gombík je umiestnená vo vulve blízko vonkajšieho spojenia malých pyskov ohanbia, nad poševným vchodom. Jeho zvláštnou úlohou je navodenie pohlavného vzrušenia a orgazmu.
Skladá sa zo zakrnelého žaluďu a z tela, ktoré je pomocou "lig. suspensorium clitoridis" a "lig. fundiforme clitoridis" pripojené k dolnej časti symfýzy. Corpus clitoridis sa kaudálne delí na dve crura clitoridis, ktoré sú zdola pripojené k ramenám lonovej kosti (crista phallica). Hoci je celý dráždec dlhý približne 8 cm, je z neho vidieť len malá časťglans clitoridis. Glans clitoridis prekrývajú riasy malých pyskov ohanbia (praeputium et frenulum clitoridis). Podkladom klitorisu je párové toporivé tkanivo (corpus cavernosus clitoridis), ktoré má analogickú stavbu ako corpora cavernosa penis.

</doc>
<doc id="121125" title="Africká únia" url="https://sk.wikipedia.org/wiki?curid=121125">

Africká únia (AÚ) je zatiaľ najväčším projektom africkej integrácie. Po niekoľko desaťročiach pravidelných a bezvýsledných snáh o africkú integráciu vznikla organizácia inšpirovaná úspešným integračným modelom Európskej únie reagujúca na súčasné potreby Afriky. 
V šesťdesiatych rokoch došlo medzi novými africkými štátmi k ustanoveniu niekoľkých multilaterálnych organizácií s rôznym sektorovým zameraním. Jednou z nich bola aj Organizácia africkej jednoty (OAJ) založená 32 štátmi v roku 1963 v etiópskej Addis Abebe. Na základe Akčného plánu z Lagosu z roku 1980 sa v osemdesiatych rokoch začalo budovať Africké hospodárske spoločenstvo. Vrcholná schôdzka predstaviteľov OAJ v Abuja v roku 1991 určila cieľ vytvoriť ju do roku 2000. Potreba obnoviť a dynamizovať integračný mechanizmus vznikla hlavne v 90. rokoch. 9. septembra 1999 bolo Sirtskou deklaráciou rozhodnuté o vytvorení Africkéj únie. Ustanovujúca zmluva Africkej únie bola prijatá v Lomé v roku 2000, samit v Lusake v roku 2001 určil časový plán vzniku Africkej únie. V roku 2002 sa v juhoafrickom Durbane konalo prvé zasadnutie hláv štátov Africkej únie, čím bola činnosť novej organizácie oficiálne začatá.
Články 5 až 23 Ustanovujúcej zmluvy upravujú inštitucionálny rámec AU, ktorý zahŕňa deväť orgánov:
Africká Únia má 55 členov. Členmi sí všetky členské štáty OSN v Afrike a Západná Sahara (Saharská arabská demokratická republika). Maroko opustilo v roku 1984 Organizáciu africkej jednoty (predchodkyňu AÚ), kvôli pripusteniu a de facto uznaní existencie Západnej Sahary, ktorú si samo nárokuje ako súčasť svojho územia. Maroko sa opäť po 33 rokoch stalo členom 30. januára 2017.
 Západná Sahara
AU hospodári s ročným rozpočtom približne 40 miliónov USD (v roku 2004 to bolo 43 miliónov USD). Ale len 1/4 až 1/3 týchto prostriedkov pochádza z členských štátov- najmä od JAR, Nigérie, Líbye, Egypta a Alžírska; najmenej rozvinuté štáty spravidla príspevky neplatia (t. j. presúvajú splátky na ďalšie roky) alebo si ich nechávajú platiť od iných krajín (také gesto ponúka často Líbya).
Bežný chod inštitúcií je však finančne omnoho náročnejší a náklady mierových operácií sa pohybujú rádovo v stovkách miliónov USD. AU je teda finančne závislá na finančných daroch z vyspelých krajín a medzinárodných organizácií.
Aktuálnym predsedom na rok 2019 je prezident Egypta, Abdal Fattáh Sísí.
V roku 2018 bol predsedom prezident Rwandy, Paul Kagame.

</doc>
<doc id="126597" title="Liturgický rok" url="https://sk.wikipedia.org/wiki?curid=126597">

Liturgický rok alebo cirkevný rok je časový sled sviatkov a liturgických období v niektorých kresťanských cirkvách.
Začína adventom, prvou adventnou nedeľou. Pokračuje vianočným obdobím, nasleduje prvá časť cezročného obdobia , pôstne obdobie, potom veľkonočné obdobie a nasleduje druhá časť cezročného obdobia. Obdobia sa staršie nazývajú aj cykly. Liturgický rok končí Slávnosťou Krista Kráľa 
V rímskokatolíckej cirkvi sa cezročné nedele opakujú v troch cykloch, tieto cykly sa nazývajú písmenom A, B, alebo C. Férie cezročného obdobia sa zasa opakujú v dvoch cykloch (Lekcionár III a IV). Liturgické obdobie adventu, vianoc, pôstu a veľkej noci sa opakujú každoročne.
Evanjelická cirkev augsburského vyznania.
V evanjelickej cirkvi a.v. sa začína adventom, prvou adventnou nedeľou. Pokračuje vianočným obdobím, nasleduje prvá časť cezročného obdobia, pôstne obdobie, potom veľkonočné obdobie a nasleduje druhá časť cezročného obdobia. Obdobia sa staršie nazývajú aj cykly. Liturgický rok končí Slávnosťou Krista Kráľa 
V gréckokatolíckej cirkvi a pravoslávnej cirkvi teda v cirkvách byzantského obradu) sa začína 1. septembra. Má dve konštitutívne zložky - okruh pohyblivých sviatkov, ktorý sa odvíja od Paschy, a okruh nepohyblivých sviatkov (majú pevný dátum slávenia). Sviatky sa delia na tri základné kategórie (veľké, polyjelejné a malé), pričom niektoré veľké sviatky majú aj obdobie predsviatku a posviatku. Najväčším sviatkom liturgického roka je Pascha (Veľká noc). Významné sú aj štyri pôstne obdobia (Filipovka, Veľký pôst, Petro-pavlovský pôst, Uspenský pôst).

</doc>
<doc id="135586" title="Květoslava Viestová" url="https://sk.wikipedia.org/wiki?curid=135586">

Květoslava Viestová, rod. Burešová (krstné meno zapisované aj ako Kvetoslava, krycie meno "Flóra", od novembra 1943 "Kaviár"; 6. november 1899, Černovír - 14. december 1987, Bratislava) bola československá protifašistická bojovníčka, povolaním domáca a predtým (do roku 1919) pracovníčka cukrovaru. Bola jednou z popredných organizátoriek domáceho občianskeho protifašistického odboja na Slovensku, spoluzakladateľkou a vedúcou osobnosťou odbojovej skupiny Flóra.
Mladosť a medzivojnové obdobie.
Narodila sa v moravskej obci Černovír (od roku 1919 súčasť mesta Olomouc) v rodine železničiara Jana Bureša a jeho manželky Amálie, rod. Müllerovej ( 1878 – ?), dcéry chválkovického roľníka Františka Müllera. Mala dve sestry a brata.
Po absolvovaní štúdia na gymnáziu v Holešove a vo Frýdku-Místku pracovala do roku 1919 v cukrovare v Sokolniciach. Vydala sa za stavebného inžiniera Dušana Viesta, s ktorým mala synov Bořivoja ( 1921) a Dušana ( 1923). Od roku 1920 bola ženou v domácnosti – v Martine (1921 – 1922, 1936 – 1939), Komárne (1922 – 1923) a v Bratislave (1923 – 1936, 1939 – 1944), keďže jej manžel pôsobil ako poľnohospodársko-technický odborník na rôznych funkciách v štátnej správe prvej a druhej ČSR, ako aj Slovenského štátu.
Viestová už od roku 1939 pomáhala rasovo prenasledovaným a česko-slovenským vlastencom pri ilegálnom prechode hraníc, finančne i materiálne pomáhala väzneným antifašistom a ich rodinám a spolupracovala s odbojovými skupinami na Slovensku i v českých krajinách. V roku 1940 spolu s manželom založila odbojovú skupinu Flóra, ktorá bola po odhalení skupiny Demec, od polovice roku 1941 do polovice roku 1943 najvýznamnejšou, najväčšou a najaktívnejšou skupinou občianskeho protifašistického odboja na Slovensku, orientujúc sa na Dočasné štátne zriadenie v Londýne s cieľom obnovy predmníchovskej ČSR. Viestová zabezpečovala spravodajskú službu pre potrebu londýnskeho exilu, nadväzujúc priame spojenie s Londýnom prostredníctvom Rudolfa Fraštackého.
Viestová patrila k signatárom Memoranda Flóry (10. február 1943), určeného priamo Edvardovi Benešovi, ktoré sa hlásilo k Benešovej, čechoslovakistickej koncepcii obnovy predmníchovskej ČSR. Viestová sa snažila, lež neúspešne, zjednotiť domáci odboj na platforme Flóry. Pre rozdielnosť názorov na zloženie povojnového ústredného národného výboru nedošlo ani k dohode s Vavrom Šrobárom na osobnom rokovaní 6. júna 1944 v Martine. Z popudu ilegálnej Komunistickej strany Slovenska s Flórou prestali spolupracovať odbojové skupiny zastúpené a napojené na Slovenskú národnú radu, čím sa skupina Flóra ešte pred vypuknutím Slovenského národného povstania (SNP) rozpadla a jej členovia sa zapojili do odbojovej činnosti v iných skupinách. V auguste 1944 bola rodina Viestovcov varovaná pred zatknutím a odišla na Popradské pleso, odkiaľ sa po vypuknutí SNP presunula do Banskej Bystrice, kde sa podieľala na povstaní. Po potlačení povstania žila v ilegalite v Ľubietovej.
30. mája 1948 sa Viestovci (Dušan, Květoslava, ich synovia Dušan a Bořivoj s manželkou Miroslavou) pokúsili ilegálne prekročiť štátnu hranicu v Petržalke, pričom boli zaistení. V roku 1950 boli odsúdení na väzenie a konfiškáciu majetku – Viestova na dva a Dušan Viest na tri roky väzenia. Po uplynutí trestu žila v domácnosti v Šamoríne (1952 – 1965), kde jej manžel od roku 1953 pracoval ako palier vo vodnom družstve. V roku 1965 boli obaja rehabilitovaná a následne žili v Bratislave.

</doc>
<doc id="137130" title="Železničná stanica Rusovce" url="https://sk.wikipedia.org/wiki?curid=137130">

Železničná stanica Rusovce (do roku 1947 "Oroszvár" v Maďarsku) je železničná stanica v bratislavskej mestskej časti Rusovce v piatom bratislavskom okrese. Mestská časť ako aj stanica sa stala súčasťou pri (asi len zatiaľ) poslednom rozširovaní Bratislavy v roku 1971, a tak ako aj ŽST Podunajské Biskupice, ŽST Devínska Nová Ves a ŽST Devínske Jazero nemajú v názve uvedenú príslušnosť k hlavnému mestu.
Je to posledná stanica na území Bratislavy a Slovenska pred maďarskou hranicou. Prechádzala tadiaľto miestna osobná doprava v rokoch 1948 až 1972 a od roku 1960 tu končili vlaky z Nív. Medzištátna prevádzka začala s obnovením osobnej dopravy v roku 1987. 
Medzi ŽST Rusovce a štátnou hranicou s Maďarskom bola počas krátkeho obdobia aj ŽST Čunovo pri rázcestí hlavnej cesty s cestou vedúcou do neďalekej rovnomennej mestskej časti.
V blizkosti stanice sa nachádza zastávka "ŽST Rusovce" s týmito linkami: 

</doc>
<doc id="141122" title="Moldavské kniežatstvo" url="https://sk.wikipedia.org/wiki?curid=141122">

Moldavské kniežatstvo alebo Moldavsko bol štát (a historický región) v 14. – 19. storočí v dnešnom Rumunsku, Moldavsku a Ukrajine.
Východná časť historického Moldavska sa od roku 1813 nazýva Besarábia (dnešné Moldavsko + Chotinský okres na Ukrajine + časť ukrajinskej Odeskej oblasti známa ako Budžak + malá časť Ukrajiny pri dnešnom Podnestersku). Od vrcholného stredoveku do roku 1813 pojem Besarábia označoval len južnú tretinu tohto územia.
Severná časť historického Moldavska sa volá Bukovina (krajina) (dnes rozdelená na rumunskú a ukrajinskú časť).
Zvyšok (dnes v Rumunsku) je "vlastné" Moldavsko.
Vzniklo v roku 1359 v údolí rieky Moldova, prvým kniežaťom sa stalo knieža Bohdan I. Už od konca 14. storočia mu patrilo územie medzi Karpatami a riekou Dnester a medzi Dnestrom a Prutom. Neskôr sa Moldavsko dostalo do lénnej závislosti od poľského štátu.
Najvýznamnejším moldavským vládcom bolo knieža Štefan III. Veľký (1457 – 1504). Za jeho vlády bolo kniežatstvo ohrozené agresiou susedného Poľska, Uhorska, ale najmä Osmanskej ríše. Proti nej sa Štefan snažil vytvoriť alianciu. Roku 1489 bol nakoniec Turkami donútený platiť tribút. Od roku 1521 bolo Moldavské kniežatstvo napokon v vazalskom pomere k Osmanskej ríši. Budžak bol od konca 15. storočia priamou súčasťou Osmanskej ríše.
V roku 1775 na základe rakúsko-tureckej dohody odstúpilo Habsburskej monarchii Bukovinu.
V roku 1812 stratilo v prospech Ruska územie Besarábie (dnešné Moldavsko + Chotinský okres na Ukrajine + západná časť ukrajinskej Odeskej oblasti, teda Budžak+ malá časť Ukrajiny pri dnešnom Podnestersku); v rokoch 1856 – 1878 však územie medzi Prutom a Jalpuchom a medzi Dunajom a Trajánovým valom prechodne opäť patrilo Moldavsku (Osmanskej ríši). V roku 1918 celá Besarábia napravo od Dnepra pripadla Rumunsku, v roku 1924 bola Besarábia naľavo od Dnestra (dnešné Podnestersko + malá časť Ukrajiny pri dnešnom Podnestersku) premenená na Moldavskú autonómnu sovietsku socialistickú republiku v rámci Ukrajinskej ZSSR, v roku 1940 aj Besarábia napravo od Dnestra pripadla ZSSR, v roku 1941 pripadla táto časť späť k Rumunsku, v roku 1944 späť k ZSSR. ZSSR už v roku 1940 besarabské územie na svojom území rozdelilo takto:
V roku 1829 získalo Moldavské kniežatstvo autonómiu v rámci Osmanskej ríše.
V rokoch 1857/8 – 1862 bolo zvyšné Moldavské kniežatstvo vo zväzku s Valašskom. V roku 1862 bolo napokon Moldavské kniežatstvo (čiže dnešný región Moldavsko v Rumunsku) s Valašskom zlúčené, čím vzniklo Rumunské kniežatstvo v rámci Osmanskej ríše.

</doc>
<doc id="153488" title="Pank" url="https://sk.wikipedia.org/wiki?curid=153488">

Pank alebo (pôvodné písané) punk je hudobný a životný štýl. V angličtine slovo punk znamená „výtržník“. Pank ako hnutie vznikal postupne v druhej polovici sedemdesiatych rokov hlavne v Anglicku. Pank nemá žiadny jednotný ideový smer, najrozšírenejšie postoje sú odpor voči nacizmu, rasovej diskriminácii, politike, bojovaniu, globalizácii, konvenciám alebo komercii. Mnoho punkerov má blízko k anarchokomunizmu. Tiež je možné stretnúť sa s tvrdením, že základom panku je provokácia. Hnutie je všeobecne veľmi tolerantné k mäkkým drogám, hlavne marihuane. Subkultúra pank vychádza zo subkultúry skinhead. (Stotožňovania sa s robotníckou triedou, „ťažké topánky“) a subkultúry glam (očarujúci, šokujúci a provokatívny zjav).

</doc>
<doc id="186091" title="Collegium Technicum" url="https://sk.wikipedia.org/wiki?curid=186091">

Collegium Technicum je zmiešaný spevácky zbor Technickej univerzity v Košiciach.
Zbor vznikol v roku 1983. Je dvojnásobným laureátom medzinárodnej súťaže akademických zborov IFAS v Pardubiciach a päťnásobným víťazom festivalu vysokoškolských speváckych zborov Akademická Banská Bystrica.
Z početných medzinárodných ocenení (Rakúsko, Taliansko, Izrael, Česko) sú významné víťazstvá z roku 1997. Zbor získal 1. cenu v kategórii polyfónie a 2. cenu vo folklóre na 1. Medzinárodnej súťaži Grand Prix Slovakia v Trenčianskych Tepliciach a bol ocenený dvomi prvými cenami (malé zbory a folklór) a 2. cenou v kategórii veľkých miešaných zborov na XV. Teeside International Eisteddfod v Middlesbrough v Anglicku. Collegium Technicum sa stal najúspešnejším zborom obidvoch festivalov.
Významné ocenenie získal na X. Medzinárodnom festivale chrámovej a adventnej hudby v Prahe 2000 – zlatá medaila a cena poroty za dramaturgiu. Stal sa absolútnym víťazom VII. Medzinárodného festivalu „Jaro se otvírá“ a získal cenu Zdeňka Lukáša v Českom Krumlove (Česko).
Zbor spolupracoval s univerzitnými zbormi v Splite, Madride, Budapešti, Moskve, Oslo, Leóne, Warwicku, Prahe, Bratislave, Ostrave, Krakove, Bologni, Lisabone, Wisconsine a Manile. Od sezóny 1986/87 pravidelne spolupracuje so Štátnou filharmóniou Košice.
Zbor uviedol viac ako 100 koncertov a festivalových vystúpení v 18 štátoch Európy, Izraeli a Južnej Ameriky.
Od roku 1993 Collegium Technicum organizuje medzinárodný festival "Universitas Cantat", na ktorom sú univerzitnými zbormi prezentované oratoriálne diela (Antonín Dvořák: Stabat Mater, G. Rossini: Petite messe solennelle, W.A. Mozart : Requiem, Messe c-mol) v sakrálnych priestoroch - Levoča, Košice, Bratislava, Viedeň, Bern, Zürich. Na Universitas Cantat ’95 uviedol zbor premiéru omše Ivana Hrušovského: Missa pro iuventute. V roku 1999 a 2000 zbor dvakrát spolu s českými univerzitnými zbormi z Ostravy a Prahy spieval Requiem Antonína Dvořáka, ďalej Requiem W.A. Mozarta s orchestrom Slovenského rozhlasu v Bratislave a trikrát Mascagniho Messa di Gloria so Štátnou filharmóniu Košice. NA V. Medzinárodnom festivale univerzitných zborov Universitas Cantat 2002 bola prvýkrát v Košiciach uvedená Veľká omša c-mol W. A. Mozarta.
V roku 2006 sa zbor zúčasnil na medzinárodnom festivale zborového spevu v Petrohrade s názvom "Pojuščij mir", kde získal titul lauréta a prvé miesto v súťaži zborov. V roku 2007 navštívil Mexiko na svojom turné s kantátou Carla Orffa Carmina Burana, ktoré malo veľký úspech.

</doc>
<doc id="188175" title="Bitka na Bielej hore" url="https://sk.wikipedia.org/wiki?curid=188175">

Bitka na Bielej hore bola bitka 8. novembra 1620 medzi českými stavmi a katolíckou ligou v rámci českého stavovského povstania a tridsaťročnej vojny neďaleko Prahy. České vojsko v nej po krátkom boji podľahlo. Bitka trvala asi hodinu: pri skusmom útoku cisárskych vojsk sa povstalecké vojsko rozpadlo a rozutekalo. Český kráľ Fridrich Falcký deň po bitke opustil Prahu a utiekol zo zeme. Dôsledkom bola značná strata samostatnosti českých krajín až do roku 1918.
Vojsko českých protestantských stavov a ich spojencov na jeseň ustúpilo z Rakúska pred ofenzívou habsburských a ligistických vojsk. Pri Prahe sa tieto vojská zastavili a rozhodli sa postaviť nepriateľovi. Situácia v stavovskom vojsku však nebola ideálna. Jednotkám chýbali skúsení velitelia. Morálka žoldnierov, ktorí tvorili jadro armády a po chvatnom ústupe z Rakúska, keď mnohí nedostali vyplatený žold, bola na nízkej úrovni. Aj preto asi 5 000 stavovských žoldnierov na bojisko nedorazilo a bitku strávilo za bránami mesta, mnohí v pražských krčmách. Stavovskému vojsku o sile asi 21 000 velil Kristián I. Anhaltský.
Stavy sledujúce postup ligistických a cisárskych vojsk sa rozhodli postaviť na odpor pri západných hradbách Prahy, na vrchu Bílá hora. Ich vojsko bolo otočené čelom na severozápad, pričom svoje pravé krídlo opieralo o steny zverníka letohrádku Hvězda. Ľavé krídlo bolo posilnené delostrelectvom.
Ligistické a habsburské vojská sa priblížili k Prahe večer 7. novembra, v tej dobe už vojská stavov pripravovali obranu. Veliteľom asi 26 000 vojakov bol Charles de Buquoy. Veliteľ katolíckeho vojska v tej dobe vedel, že vojsko jeho nepriateľa sa zmieta v problémoch a vodca povstalcov Fridrich Falcký sa dostáva do politickej izolácie a jeho moc klesá. Aj preto de Buquoy aj von Tilly zvažovali, či nebude vhodnejšie stretnúť sa s nepriateľom až na jar.
Ráno 8. novembra 1620 stáli už vojská stavov pripravené na návrší Bielej hory a sledovali, ako sa zoskupujú ich nepriatelia. Maxmilián Bavorský, veliteľ ligistických vojsk navrhol na porade skusmo zaútočiť na stavovské ľavé krídlo. Dlhé váhanie katolíckych vojsk malo za následok, že Fridrich Falcký dokonca odišiel z bojiska na obed s anglickým veľvyslancom. Očakával totiž, že nepriateľ nebude riskovať útok na jeho výhodné postavenie a odtiahne. Okolo obeda však časť katolíckych vojsk zaútočila. Krátky boj trvajúci asi hodinu mal za následok lavínovitý ústup celého ľavého krídla stavov. Vojsko stavov sa tak rozpadlo a ustúpilo v zmätku do Prahy.
Hladký priebeh bitky zaskočil obe strany. Habsburské a ligistické vojsko si napriek víťazstvu nedovolilo vstúpiť do Prahy.

</doc>
<doc id="189404" title="Californication – Orgie v Kalifornii" url="https://sk.wikipedia.org/wiki?curid=189404">

Californication – Orgie v Kalifornii (orig. "Californication") je 84-dielny americký televízny seriál z produkcie Showtime (7 sérií po 12 dielov), ktorý vytvoril Tom Kapinos. Koncom roka 2013 ohlásili poslednú a to 7. sériu seriálu, ktorá mala premiéru 13. apríla 2014. David Duchovny, ktorý po ukončení seriálu Akty X nemal veľa zaujímavých ponúk, v ňom stvárnil Hanka Moodyho, príťažlivého, inteligentného, ostrého a uštipačného "beststellerového" spisovateľa. Odkedy sa presťahoval z New Yorku do kalifornského Los Angeles však poriadne nenapísal ani riadok. S tým však nie je spokojný jeho agent Charlie (Evan Handler), ktorý mu ako alternatívu vymyslí písať ironizovaný blog internetového časopisu. Hank má síce dospievajúcu dcéru, ale nikdy sa neoženil, pretože sa k tomu nevedel rozkývať. Priateľka Karen (Natascha McElhone) ho opustila a rozhodla sa založiť si novú rodinu po boku nakladateľského magnáta Billa (Damian Young). Hank sa s tým nevie zmieriť a, hoci sa v jeho posteli strieda množstvo nádherných dievčat a žien, on by chcel len trochu obyčajného spoločného šťastia so svojimi milovanými, ktorí sa mu pomaly vzďaľujú.
Seriál má príjemný konverzačný humor so šteklivými viaczmyslami. Na druhej strane sa od iných sitcomov líši tým, že nemoralizuje, nevymýšľa si nič, s čím by sa človek mohol v živote, pri troche smoly, stretnúť, nehrá prvoplánovo na city a nie je rozťahaný do množstva bezobsažných epizód. Drsne, ale pritom veľmi inteligentne a emotívne pobaví.
"Pozri: Zoznam častí seriálu Californication"

</doc>
<doc id="204901" title="Čop" url="https://sk.wikipedia.org/wiki?curid=204901">

Čop (ukr., rus., rusín. "Чоп (Čop)") je mesto v západnej časti Ukrajiny, v Zakarpatskej oblasti. Leží na trojmedzí Ukrajiny, Slovenska a Maďarska na brehu rieky Tisa.
V čase medzivojnového Česko-Slovenska bol Čop súčasťou Slovenska – spadal pod okres so sídlom v Kráľovskom Chlmci. V rokoch 19381945 bol súčasťou Maďarska na základe Prvej viedenskej arbitráže. Po oslobodení Červenou armádou sa stal na základe dohody medzi Česko-Slovenskom a Sovietskym zväzom v roku 1945 súčasťou ZSSR, pričom územie v okolí Čopu bolo postúpené Sovietskému Zväzu a obec Lekárovce dodatočne po petícii pripojená späť k Slovensku. Vtedy Slovensko stratilo 250 km2 územia v okresoch Kráľovský Chlmec a Veľké Kapušany: obce Ašvaň, Batva, Čop, Galoč, Komárovce, Malé Slemence, Palaď, Palov, Rátovce, Surty, Šalamúnová, Téglás.
Čop má približne 9 000 obyvateľov, z ktorých asi 40 % tvoria, Ukrajinci a Rusíni, 40 % Maďari, zvyšok Rómovia, Rusi, Bielorusi, Slováci a Židia.
Čop je známy predovšetkým vďaka tomu, že je prvou ukrajinskou (a predtým sovietskou) stanicou po príjazde zo Slovenska a Maďarska (nachádza sa tu aj cestný priechod do Maďarska). Spoločne s Čiernou nad Tisou a Záhony tak tvorí veľký a zložitý železničný uzol, keďže sa tu stretáva bežný európsky rozchod koľají s ruským. Zastavujú tu teda aj vlaky spájajúce Bratislavu, Košice, Viedeň a Budapešť a cez Čop, Mukačevo a Ľvov s Kyjevom a Moskvou; na vozňoch je potrebné vymeniť podvozky. Ďalšia, menej vyťažená trať vedie cez Užhorod a Sambir do Ľvova. Z Čopu do rumunského Satu Mare vedie obojrozchodná trať cez stanicu Berehovo a Vynohradiv, umožňujúca vedenie vlakov s európskym rozchodom zo Slovenska do Rumunska mimo územie Maďarska.

</doc>
<doc id="207497" title="Marge Simpsonová" url="https://sk.wikipedia.org/wiki?curid=207497">

Marjorie Jacqueline „Marge“ Simpsonová rod. Bouvierová ( 24. máj 1972), je fiktívnou postavou amerického animovaného seriálu Simpsonovci.
Je milujúcou a trpezlivou manželkou Homera Simpsona a starostlivou matkou Barta Simpsona, Lízy Simpsonovej a Maggie Simpsonovej. Jej najvýraznejší rys je jej polmetrový modrý drdol na hlave; v mladosti mala však vlasy dlhé a rozpustené. Aj jej matka má podobné. A je veľmi pyšná, že nikdy nestretla nikoho s vyššími vlasmi. V českom vysielaní ju dabuje Jiří Lábus.
Marge strávi väčšinu svojho času robením domácich prác, opatrovaním Maggie, napomínaním Barta alebo chránením ho pred zlosťou Homera. Marge stelesňuje klasickú americkú pani domu z päťdesiatych rokov.
Matt Groening jej dal meno po svojej matke Margaret „Marge“ Groeningovej.

</doc>
<doc id="223850" title="Richard Raši" url="https://sk.wikipedia.org/wiki?curid=223850">

MUDr. Richard Raši, PhD., MPH, ( 2. apríl 1971, Košice) bol od 23. marca 2018 do 20. marca 2020 podpredsedom vlády SR pre investície a informatizáciu. Je tiež slovenský lekár, bývalý minister zdravotníctva od 3. júna 2008 do 8. júla 2010 a bývalý primátor Košíc. V rokoch 2012 až 2016 bol poslancom Národnej rady Slovenskej republiky za stranu SMER. 
V júni 2020 oznámil, že po odchode Petra Pellegriniho zo SMERu-SD ho bude nasledovať. Tiež oznámil že ak dostane ponuku stať sa členom pripravovanej novej politickej strany Petra Pellegriniho, tak ju príjme. 
Absolvoval Lekársku fakultu Univerzity Pavla Jozefa Šafárika (UPJŠ) v Košiciach v odbore všeobecné lekárstvo v roku 1995. Absolvoval atestáciu z chirurgie prvého stupňa a špecializačnú skúšku z úrazovej chirurgie. Titul Master of Public Health (MPH) získal v roku 2004 na Slovenskej zdravotníckej univerzite v Bratislave (SZU). V roku 2010 ukončil doktorandské štúdium na Technickej univerzite v Košiciach a získal titul PhD.
Od roku 1995 pracoval na Klinike úrazovej chirurgie v Fakultnej nemocnici L. Pasteura v Košiciach, kde od roku 2004 pôsobil ako námestník pre liečebno-preventívnu starostlivosť. V marci 2007 ho minister Valentovič vymenoval za riaditeľa Fakultnej nemocnice s poliklinikou v Bratislave.
Je ženatý, má tri dcéry.
Po demisii Ivana Valentoviča ho premiér nominoval do funkcie ministra zdravotníctva, prezident ho vymenoval 3. júna 2008. Bol kritikom reforiem predchádzajúceho ministra Rudolfa Zajaca.
V komunálnych voľbách v roku 2010 získal 22 929 hlasov a stal sa primátorom mesta Košice. V komunálnych voľbách roku 2014 bol znovu zvolený za primátora so ziskom 35 838 hlasov. Svoje druhé volebné obdobie však ako primátor Košíc nedokončil. 
V parlamentných voľbách, ktoré sa konali v roku 2016 bol zvolený za poslanca NR SR. Vo voľbách získal 40 691 hlasov.
V roku 2017 kandidoval v novembrových voľbách do orgánov samosprávnych krajov na predsedu Košického samosprávneho kraja. Po tesnej prehre o 875 hlasov nebol zvolený za predsedu Košického samosprávneho kraja. Vo voľbách získal 58 724 hlasov. Na základe vážnych podozrení o manipulácii volieb Richard Raši spochybnil zákonnosť a ústavnosť novembrových volieb. Na Ústavný súd podal podnet pre podozrenie zo spáchania trestného činu marenia prípravy a priebehu volieb. Do dnešného dňa Ústavný súd SR v tejto veci nerozhodol.
Dňa 23. marca vystriedal na poste podpredsedu vlády SR pre investície a informatizáciu Petra Pellegriniho. Výmena na poste podpredsedu vlády bola súčasťou menovania nového Pellegriniho kabinetu.
Vláda Petra Pellegriniho, vrátane Richarda Rašiho, podala po februárových voľbách 20. marca 2020 demisiu.

</doc>
<doc id="238010" title="Kňažia (Dolný Kubín)" url="https://sk.wikipedia.org/wiki?curid=238010">

Kňažia je mestská časť Dolného Kubína. 
Mestská časť sa nachádza v severovýchodnej časti mesta, západne od časti Mokraď. Katastrálne územie je situované na pravom brehu rieky Orava, pod vrchom Žiar. Touto časťou prechádza Európska cesta 75.
Jediné informácie o obci, ako aj o kostole, pochádzajú z farskej kroniky s názvom „HISTORIA DOMUS“ a z útržkovitých informácií z rôznych archívnych záznamov. Oficiálna kronika terajšej mestskej časti bola zničená pri požiari v 2. polovici 20. storočia.
Založenie obce sa datuje už do 13. storočia. V roku 1345 sa v písomných záznamoch o obci objavuje s názvom Knesy. V roku 1420 tú istú obec evidujú pod názvom Knese, kedy už patrila k poddanským obciam Oravského panstva.
V privilégiu Mateja Korvína z roku 1474 obec poznajú pod názvom Knyesy. Okrem iného sa v ňom spomína, že Matej Korvín potvrdil práva a privilégia kňažanským valachom, čo v praxi znamenalo oslobodenie od platenia daní.

</doc>
<doc id="243728" title="Most Pelješac" url="https://sk.wikipedia.org/wiki?curid=243728">

Most Pelješac bude po dokončení spájať Chorvátsko s polostrovom Pelješac a južným Chorvátskom, ktoré je od krajiny oddelené krátkym pobrežným pásom Bosny a Hercegoviny (okolie mesta Neum).
Most Pelješac bude zavesený most, bude dlhý 2 374 metrov a vysoký 55 metrov. Cesta bude štvorpruhová, pravdepodobe už len v parametroch rýchlostnej cesty. Most po dokončení bude 18. najdlhší v Európe. 
Výberové konanie na dodávateľov stavby bolo vyhlásené 11. júna 2007. Do 28. augusta sa prihlásili 3 konzorciá:
14. septembra 2007 bolo za víťaza súťaže vyhlásené chorvátske konzorcium Konstruktor, Viadukt, Hidroelektra. Kontrakt s víťazom bol podpísaný na sumu 1 945 388 829,86 chorvátskych kún, čo je približne 265 miliónov euro. Výstavba bude financovaná spoločnosťou Hrvatske autoceste a úvermi od Európskej investičnej banky. Prípravné práce na pevnine začali už 24. októbra 2007, práce na mori v septembri 2008
Výstavba mostu na polostrov Pelješac bola už od vzniku projektu kritizovaná ekologickými aktivistami, ktorí vyhlasovali, že výstavba môže zničiť podmorský život v okolí Malostonského zálivu. Projekt sa takisto nepáčil Bosne a Hercegovine, ktorá sa cítila byť diskriminovaná. Bosnianski predstavitelia tvrdili, že väčšie lode kvôli mostu nebudú môcť priplávať do jediného bosnianskeho prístavu Neum. Žiadali vybudovanie podmorského tunela. Chorvátsky premiér Ivo Sanader neskôr Bosnu ubezpečil, že dôjde k zmene parametrov mosta. S tými nakoniec začiatkom decembra 2006 súhlasila aj Bosna a Hercegovina. Avšak, po tendri v júni 2007 sa zo strany Bosny opäť objavili námietky voči mostu.

</doc>
<doc id="251326" title="SIX" url="https://sk.wikipedia.org/wiki?curid=251326">

SIX (Slovak Internet eXchange) je slovenské peeringové centrum, zriadené v roku 1996 pri Centre výpočtovej techniky Slovenskej technickej univerzity v Bratislave. Je to „"neutrálny bod, kde si telekomunikační operátori, poskytovatelia internetových služieb (ISP), poskytovatelia obsahu, vysielatelia ako i ďalšie subjekty vymieňajú sieťovú prevádzku."“
V roku 2008 bolo na pôde Technickej univerzity v Košiciach zriadené druhé peeringové centrum, SIX-KE.
Údaje k 13. máju 2019:
Trend vývoja ročných špičiek agregovaného dátového toku (Gbps): 

</doc>
<doc id="300753" title="Môj syn Jack" url="https://sk.wikipedia.org/wiki?curid=300753">

Môj syn Jack (angl. "My Boy Jack") je britský životopisný film založený na príbehu rovnomennej drámy z roku 1997, napísanej britským spisovateľom a hercom Davidom Haigom. 
Dej filmu sa začína v roku 1914 na sklonku prvej svetovej vojny. Rudyard Kipling je v britskej spoločnosti vnímaný nielen ako dobrý spisovateľ, ale taktiež ako aktívne vystupujúci iniciátor odporu voči nemeckej agresii. Jeho 17-ročný syn Jack Kipling je taktiež odhodlaný bojovať za krajinu a preto sa prihlási k námorníctvu, avšak nepríjmu ho kvôli zrakovej vade. Opakovane sa pokúsi narukovať do armády, avšak opäť zlyhá kvôli rovnakému problému. Až agitácia jeho otca u starého priateľa, bývalého vojenského dôstojníka a baróna, mu pomôže pridať sa k jednotkám Írskej gardy.
Jackovi najskôr spôsobuje slabý zrak problémy, avšak s pomocou kaprála O'Learyho a vlastným odhodlaním sa mu podarí úspešne zvládnuť výcvik a ako poručík si získa aj rešpekt u jednotky. O šesť mesiacov je vyslaný s jednotkou na francúzsky front a na svoje osemnáste narodeniny sa zúčastní bitky pri Loos. Po boji je vyhlásený za nezvestného.
Jeho rodina je zúfalá a okamžite sa púšťa do pátrania, ktoré trvá dva roky. Vypočúvajú vojakov, ktorý sa zúčastnili bitky, hľadajú v databáze zajatcov Červeného kríža. Napokon vďaka výpovedi jedného vojaka z Jackovej čaty zistia, že bol zabitý pri pokuse dobyť nemecké guľometné stanovisko. Otec, Rudyard Kipling, si vyčíta synovu smrť a film je zakončený jeho rozhovorom s britským kráľom Jurajom V., kde so slzami v očiach recituje verše ktoré napísal pri spomienke na syna.
Film bol natočený v auguste 2007 a premiéru mal 11. novembra 2007, na 89. výročie ukončenia prvej svetovej vojny. Premiéra filmu prilákala okolo 5,7 miliónov divákov v Spojenom kráľovstve. V USA mal premiéru 20. apríla 2008. Slovenská televízna premiéra bola 30. októbra 2008 na STV 1.

</doc>
<doc id="313835" title="ŠHK Púchov" url="https://sk.wikipedia.org/wiki?curid=313835">

ŠHK Púchov je slovenský hokejový klub z Púchova v súčasnosti pôsobiaci v 2. hokejovej lige. 
Klub vznikol už v roku 1946, ale výraznejšie sa na Slovensku začal presadzovať do povedomia až na začiatku osemdesiatych rokov po prvom postupe do 1. slovenskej národnej hokejovej ligy v sezóne 1980/81. Vo svojej histórii však družstvo štartovalo v tejto súťaži len v dvoch ročníkoch. Hneď v prvom ročníku samostatných slovenských súťaží si družstvo vybojovalo postup do 1. hokejovej ligy no dlho sa v nej neudržalo a opäť vypadlo. To malo za následok niekoľkoročný útlm seniorského hokeja v Púchove. Opätovný návrat do celoslovenskej sútaže, respektíve 2. hokejovej ligy prišiel v sezóne 2005/06. V sezónach 2006/07 až 2009/10 klub vyhral svoju základnú skupinu, no v nadstavbových súbojoch neuspel a radoval sa vždy len z druhého miesta. Vyhrať 2. ligu sa Púchovu podarilo až na piaty pokus v sezóne 2010/11 a tým postúpiť do 1. ligy. Žiaľ v nasledujúcej sezóne 2011/12 v nej skončil posledný a s 1. ligou sa rozlúčil. V sezónach 2012/13 a 2013/14 klub nebol prihlásený v žiadnej súťaži. Od sezóny 2014/15, už pod novým menom klub pôsobí opätovne v 2. celoslovenskej lige. 
Klub ŠHK Púchov vznikol v roku 2014. Svoju prvú sezónu odohral v 2. Slovenskej hokejovej lige, kde obsadil po základnej časti skupiny A (24 zápasov) 5. priečku s 12 výhrami, 12 prehrami a s celkovým počtom 38 bodov (skóre 132 : 111).
Štadión v súčasnosti prevádzkuje mesto Púchov, respektíve MŠK Púchov, ktorý má pod sebou všetky mládežnícke kategórie. Od roku 1998 bol štadión využívaný na motoristické a cyklotrialové podujatia. V roku 2002 strešná konštrukcia nevydržala zaťaženie snehom a asi polovica z nej sa zrútila. Rekonštrukcia zastrešenia prebehla v roku 2003 a štadión opäť slúžil ako zimný štadión. V roku 2007 prebehla kompletná rekonštrukcia vnútorných priestorov, vyrástla nová tribúna, výmena mantinelov, nové ozvučenie a štadión spĺňa kritériá SZĽH pre najvyššiu domácu sútaž. Stánok sa stal domovským pre domáce mužstvo HK Púchov a reprezentáciu do 20 rokov, ktorá na ňom hrávala extraligu počas sezón 2007/2008 až 2011/12. V roku 2009 prebehla rekonštrukcia strojovne na 800 kg NH3 s plnoautomatickou prevádzkou.
Umiestnenia v jednotlivých sezónach.
 1. slovenská národná hokejová liga - 2. ročníky
 2. slovenská národná hokejová liga (skupiny Stred a Západ) - 14. ročníkov
 1. hokejová liga SR - 5. ročníkov
 2. hokejová liga - 9. ročníkov

</doc>
<doc id="360876" title="Cesta II. triedy 572 (Slovensko)" url="https://sk.wikipedia.org/wiki?curid=360876">

Cesta II. triedy 572 je cesta II. triedy na Slovensku v Bratislave a okresoch Senec a Dunajská Streda. Jej dĺžka je 49,727 km a spája hlavné mesto a Dunajskú Stredu.
Cesta začína v bratislavskej mestskej časti Staré Mesto v dôležitom dopravnom uzle Patrónka, na križovatke s cestou I/2. Pokračuje po uliciach Brnianska, Šancová, Trnavská, Vrakunská a Hradská. V mestskej časti Vrakuňa prekonáva Malý Dunaj a opúšťa územie Bratislavy. 
V okrese Senec vedie cez Most pri Bratislave kde križuje II/510 a pokračuje v dunajskostredskom okrese cez Štvrtok na Ostrove (následne križuje II/503), Lehnice, Hornú Potôň a Veľké Blahovo do Dunajskej Stredy. V centre mesta križuje II/507 a pokračuje smerom na Komárno, ku križovatke s cestou I/63, kde II/572 končí.

</doc>
<doc id="371331" title="Zoznam kráľov Ríma" url="https://sk.wikipedia.org/wiki?curid=371331">

O najstarších dejinách Ríma máme od rímskych historikov pomerne dosť správ, ale žiaľ nie sú celkom spoľahlivé. Rímski historici ich zaznamenali až po dlhom časovom odstupe a preto s veľkou pravdepodobnosťou čerpali poväčšine už len z legiend a mýtov. Legendy a mýty však môžu obsahovať aj historické jadro.
Ako nám to zanechala rímska tradícia, prvým rímskym kráľom bol od roku 753 pred Kr. Romulus. Po Romulovi vládlo v Ríme ešte ďalších šesť kráľov. Posledný kráľ Tarquinius Superbus nastolil v Ríme tyranskú vládu, ktorú ukončilo ľudové povstanie v roku 510 pred Kr. vyhnaním kráľa. Po vyhnaní posledného kráľa vznikla v Ríme republika. (asi 510 pred Kr.)
Rímskeho kráľa, vlastne kmeňového náčelníka volil rodový snem. Kráľ mal najvyššiu vojenskú, správnu, súdnu a kňazskú moc. Opieral sa o poradný zbor (senát), ktorý sa skladal z asi stovky starších vodcov rímskych šľachtických rodov.
"Nasledujúci zoznam odpovedá súčasnému stavu historického bádania. Historici spochybňujú existenciu prvých štyroch rímskych kráľov. Koniec kráľovstva tiež niektorí historici kladú do mladšej doby, než sa tradične prisudzuje, teda až do roku 470 pred Kr."

</doc>
<doc id="380198" title="2-oxoglutarát" url="https://sk.wikipedia.org/wiki?curid=380198">

oxoglutarát alebo α-ketoglutarát je jedna z ústredných látok biochemických cyklov. Je intermediátom Krebsovho cyklu. Zúčastňuje sa na Coriho cykle, alanínovom cykle, degradácii aminokyselín (deaminácii) a nepriamo (cez vzniknutý L-glutamát) aj na močovinovom cykle. Je výsledným produktom degradácie niektorých aminokyselín.
Prvým krokom odbúravania aminokyselín je ich deaminácia – zbavenie sa aminoskupiny. Aminoskupina väčšiny aminokyselín sa prenáša na 2-oxoglutarát za vzniku L-glutamátu a 2-oxokyselín. Tento dej sa nazýva transaminácia. L-glutamát potom podstupuje oxidačnú deamináciu, pri ktorej vzniká amoniak a späť 2-oxoglutarát. Amoniak je potom fixovaný do močoviny v močovinovom cykle.
Po deaminácii sú vzniknuté 2-oxokyseliny ďalej degradované na niektoré základné metabolity, ktoré môžu byť využité k zisku energie. Arginín, prolín, glutamín, glutamát a histidín dávajú vzniknúť 2-oxoglutarátu, ktorý môže byť ďalej využitý k zisku energie v Krebsovom cykle, popr. po premene na oxalacetát môže slúžiť ako prekurzor pre syntézu glukózy v procese glukoneogenézy.
2-oxoglutarát vzniká v Krebsovom cykle z dehydrogenácií a dekarboxylácií izocitrátu pomocou izocitrátdehydrogenázy. 2-oxoglutarát potom podstupuje oxidačnú dekarboxyláciu za vzniku sukcinyl-CoA (pomocou oxoglutarátdehydrogenázy).
Mimo to funguje všeobecne v metabolizme ako všeobecný akceptor aminoskupín z rôznych aminokyselín, pričom sa mení na glutamát, ktorý je zase východiskovým bodom pre syntézu iných aminokyselín.

</doc>
<doc id="380311" title="Akademie výtvarných umění v Praze" url="https://sk.wikipedia.org/wiki?curid=380311">

Akademie výtvarných umění v Praze (AVU) je verejná univerzitná vysoká škola v Prahe. Je najstaršou umeleckou školou v Česku.
AVU je vysoká škola umeleckého zamerania. Uskutočňuje magisterské a doktorské študijné programy v oblasti výtvarného umenia a poskytuje vysokoškolské vzdelávanie v odboroch maliarstvo, sochárstvo, kresba a grafika, intermediálná tvorba, nové média, reštaurovanie umeleckých diel maliarskych a sochárskych, a architektonická tvorba. Zároveň je i významnou kultúrnou inštitúciou, ktorá sa v duchu tradícii spolupodieľa na formovaní a rozvoji kultúry a spoločnosti.
Bola založená 10. septembra 1799 dekrétom cisára Františka II. Vyučovať sa začalo nasledujúceho roku 1800. Prvým riaditeľom bol nemecký rytec Josef Bergler (1753 – 1829), od roku 1836 to bol už Čech profesor František Tkadlík, niekedy uvádzaný aj ako Kadlík. V roku 1896 bola AVU reformovaná a zoštátnená, dekrétom z roku 1922 uznaná ako prvá štátna vysoká umelecká škola. Pri jej vzniku stála aj Společnost vlasteneckých přátel, ktorá chcela zaistiť kvalitné umelecké vzdelanie českým študentom z Čiech, Moravy a rakúskeho Sliezska, ktorí do tej doby museli študovať vo Viedni či Mníchove.
Škola sídli v budove postavenej v secesnom slohu, niekedy nazývanom aj secesný barok, autorom budovy je Václav Roštlapil Projekt pochádza z rokov 1897 až 1903. V budove je unikátny interiér školskej knižnice ktorej autorom je Jan Kotěra. 
Nachádza sa v tesnom susedstve hlavnej budovy. Autormi budovy sú Jan Kotěra a Josef Gočár. Vybudovaná bola v rokoch 1922 – 1924. Sídli v nej ateliér architektúry, Vědecko-výzkumné pracoviště AVU a ateliér nových médií.
Budova sa nachádza v areáli Výstaviště Praha-Holešovice. Bola postavená v roku 1891, v rámci celonárodnej hospodárskej prehliadky, ktorá niesla názov Jubilejní zemská výstava. Architektom bol Antonín Wiehl. Jej súdobú obnovu, úpravu a rozvoj navrhli známi architekti Zdeněk Jiran a Michal Kohout (2003). V súčasnosti v nej sídlia grafické dielne, ateliér reštaurovania maliarskych diel, ateliér reštaurovania sochárskych diel a plastík a ateliér grafiky. Uskutočňujú sa v nej aj hodiny večerného kreslenia. Nad jej vchodom je umiestnená kamenná ďakovná tabuľa mecenášovi Josefov Hlávkovi.
Šalounov ateliér na Vinohradoch ("Šaloun").
Výtvarný ateliér na Vinohradoch slúži pedagógom hosťujúcim na AVU. Je to pôvodný ateliér význačného českého sochára Ladislava Šalouna. Po víťaznej súťaži na pomník Jana Husa pre Staromestské námestie, sa sochár Ladislav Šaloun rozhodol postaviť na tento účel úplne nový ateliér podľa vlastného návrhu. Zahŕňal veľký a malý ateliér, salón, slovácku izbu, jej autorom bol Dušan Jurkovič, vestibul, zázemie i byt pre strážnika a tiež nevyhnutnú okultistickú pivnicu.
Ateliér v Zájicovej ulici ("Zajícovka").
Bol postavený v roku 1902 pre potreby výstavy a pobytu sochára Augusta Rodina v Prahe. Slúži ako prípravná škola kresby a modelovania pre prvé ročníky AVU.

</doc>
<doc id="457666" title="Žirafa núbijská Rotschildova" url="https://sk.wikipedia.org/wiki?curid=457666">

Žirafa núbijská Rotschildova alebo žirafa Rotschildova (lat. "Giraffa camelopardalis rothschildi" alebo "Giraffa camelopardalis rotschildi") je druhým najviac ohrozeným poddruhom žirafy len s niekoľkými sto žijúcimi jedincami. Podľa iných údajov žije v prírode asi 1500 jedincov alebo až niekoľko tisíc jedincov.
Bola pomenovaná po zakladateľovi múzea v Tringu Lionel Walter Rothschildovi. Všetky, ktoré žijú vo voľnej prírode, sú v chránených oblastiach v Keni a Ugande. V minulosti žila aj v Sudáne, ale tam pravdepodobne vyhynula. Zatiaľčo žirafy všeobecne sú klasifikované statusom "najmenej ohrozený", žirafa Rotschildova je v kategórii "ohrozený" kvôli nízkej populácii. Existuje veľmi málo miest, kde možno žirafu Rotschildovu pozorovať v divočine – jedným z nich je národný park Nakuru v Keni alebo národný park Murchison Falls v severnej Ugande. Existujú rôzne chovné programy, ktoré majú za cieľ zvýšiť populáciu žirafy Rotschildovej, napr. Giraffe Centre v Nairobi v Keni alebo Woburn Safari Park vo Woburne v Spojenom kráľovstve.
Žirafy Rotschildove sú ľahko odlíšitelné od ostatných poddruhov. Najviditeľnejší rozdiel je v sfarbení srsti. Typické sú tmavohnedé machuľovité alebo obdĺžnikové škvrny so slabšími krémovo sfarbenými líniami okolo. Jej krk má 7 krčných stavcov, ktoré sú prispôsobené veľkej ohybnosti.
Chov v našich ZOO.
Na Slovensku je možné žirafu Rotschildovu vidieť v ZOO Bratislava.
Tento poddruh bol klasifikovaný v roku 2010 medzi ohrozené druhy.

</doc>
<doc id="464583" title="Fylosilikát" url="https://sk.wikipedia.org/wiki?curid=464583">

Fylosilikáty alebo vrstevnaté silikáty sú skupina silikátových minerálov tvorených plochými vrstvami zdieľaných troj- alebo štvoratómových molekúl SiO4 tetraédrického tvaru. Atóm kremíka býva obklopený 4 atómami kyslíka v rohoch tetraédra (niekedy môžu obsahovať namiesto kyslíka OH- skupinu). Kyslíky po okrajoch sú zdieľané so susednými tetraédrami. V ich chemickom zložení možno vždy pozorovať reťazec [Si2O5]2-. Patria medzi ne napríklad sľudy, ílové minerály alebo talk.
Názov fylosilikáty pochádza z gréckeho slova "phyllum" - list. Je odvodený od vrstevnatého tvaru ich kryštálov.
Tetraédre SiO4 zdieľajú obyčajne 3 zo svojich kyslíkov s okolitými tetraédrami, pričom dva susedné tetraédre nemajú spoločných nikdy viac ako 2 atómy. Každý tetraéder je spojený s tromi ďalšími. Kremíky v tejto vrstevnatej štruktúre tvoria vrcholy šesťuholníkov. Nezdieľané atómy kyslíka (obyčajne 1 v každom tetraédri) sa nachádzajú najčastejšie na jednej strane vrstevnatej štruktúry. Tieto atómy majú voľné chemické väzby schopné spojenia s atómami kovov. Táto vlastnosť fylosilikátov umožňuje zabudovať do ich štruktúry rôzne atómy kovov a ďalších prvkov. Vrstvičky tetraédrov sa takýmto spôsobom môžu navzájom spájať tvoriac vrstevnaté štruktúry. Súčasťou štruktúr môžu byť aj oktaédre, ktorých centrálnym atómom sú často kovy. Medzi jednotlivými vrstvami sú slabšie väzby ako medzi jednotlivými atómami vo vrstvách. Fylosilikáty je preto možné ľahko štiepať pozdĺž týchto vrstiev, ktorá je často ich jedinou prednostnou štiepateľnosťou. Tieto minerály majú preto často tabuľkovitý alebo platničkovitý habitus, nízku hustotu a pomerne malú tvrdosť. Ich platničkovité kryštály sú obyčajne ohybné a pružné.
Podľa Strunzovej klasifikácie tvoria fylosilikáty triedu VIII/H. Patria medzi ne tieto minerálne skupiny:

</doc>
<doc id="570874" title="Patrik Hrošovský" url="https://sk.wikipedia.org/wiki?curid=570874">

Patrik Hrošovský ( 22. apríl 1992, Prievidza) je slovenský futbalový záložník a reprezentant. Okrem Slovenska pôsobil na klubovej úrovni v Česku, momentálne pôsobí v klube FC Viktoria Plzeň.
Svoju futbalovú kariéru začal v HFK Prievidza. Následne prestúpil ako dorastenec do AAC Trenčín (akadémia Sparty Praha). Vo svojich 17 rokoch prestúpil do FC Viktoria Plzeň.
Pred ročníkom 2011/12 sa prepracoval do prvého tímu, kde na jeseň odohral iba 1 minútu v domácom pohári. Následne bol na hosťovaní v FK Baník Sokolov, neskôr v FK Ústí nad Labem a 1. SC Znojmo.
V 1. českej lige debutoval za Plzeň 2. marca 2014 proti Znojmu (výhra 3:2). Premiéru v európskych pohároch a zároveň v základnej zostave Viktorie absolvoval 20. marca 2014 v odvete osemfinále Európskej ligy 2013/14 proti francúzskemu tímu Olympique Lyon, keď dostal prednosť pred kapitánom Pavlom Horváthom. Plzeň vyhrala 2:1, ale vzhľadom k porážke 1:4 z prvého duelu bola vyradená. Hrošovský si pripísal asistenciu na gól Daniela Kolářa. Prvý ligový gól za Plzeň dal 29. marca 2014 v súboji proti FC Slovan Liberec, keď prekonal svojho krajana v bráne súpera Lukáša Hrošša. Viktoria deklasovala Slovan 6:0. V priebehu jarnej časti predĺžil s mužstvom kontrakt do konca ročníka 2016/17. V sezóne 2013/14 sa umiestnil s Viktoriou Plzeň na druhom mieste v Gambrinus lige aj českom pohári, zároveň bol vyhlásený na posezónnom galavečeri ligovým objavom roka.
S Viktoriou sa predstavil v Európskej lige UEFA 2014/15, 31. júla 2014 v prvom zápase 3. predkola proti rumunskému tímu FC Petrolul Ploiești bol pri konečnej remíze 1:1. Plzeň nakoniec s Petrolulom vypadla po domácej porážke 1:4. 28. novembra 2014 podpísal s tímom nový kontrakt do leta 2018. Dve kola pred koncom ročníka 2014/15 získal s mužstvom majstrovský titul.
18. júla 2015 sa podieľal na zisku Superpohára, keď Viktoria porazila FC Slovan Liberec 2:1.
FK Ústí nad Labem (hosťovanie).
Sezónu 2012/13 strávil na hosťovaní v druholigovom tíme FK Ústí nad Labem. V 28 stretnutiach strelil 3 góly.
1. SC Znojmo (hosťovanie).
V júli 2013 odišiel na hosťovanie do nováčika 1. ligy 1. SC Znojmo. V znojemskom drese debutoval v Gambrinus lige 21. júla 2013 (1. kolo sezóny 2013/14) proti domácemu tímu FK Dukla Praha, v zápase strelil vyrovnávajúci gól na konečných 1:1. 24. novembra 2013 strelil víťazný gól na 2:1 v zápase so Sigmou Olomouc, týmto výsledkom stretnutie skončilo. O týždeň neskôr 29. novembra 2013 v zápase proti domácemu tímu FK Teplice sa jedným gólom podieľal na výhre Znojma 3:1.
V zimnej prestávke 2013/14 si ho Plzeň stiahla z hosťovania. 
Hrošovský bol slovenským reprezentantom v kategórii do 21 rokov. Hral aj za výbery do 18 a 19 rokov.
S tímom U21 vyhral v septembri 2014 tretiu kvalifikačnú skupinu (zisk 17 bodov) pred druhým Holandskom (16 bodov), čo znamenalo účasť v baráži.
4. novembra 2014 ho tréner Ján Kozák nominoval do A-mužstva slovenskej reprezentácie pre kvalifikačný zápas s Macedónskom a prípravný s Fínskom. Proti Macedónsku nenastúpil, debutoval až 18. novembra proti Fínsku, kde nastúpil v základnej zostave (výhra 2:1). So slovenskou reprezentáciou zažil na jeseň 2015 postup na EURO 2016 vo Francúzsku. Bol to prvý historicky postup na európsky šampionát pre Slovensko.
Nastúpil hneď na prvý zápas proti Walesu a hral do 60. minúty, keď ho vystriedal Ondrej Duda.
Zápasy Patrika Hrošovského v A-mužstve Slovenska:

</doc>
<doc id="571736" title="Dylan O'Brien" url="https://sk.wikipedia.org/wiki?curid=571736">

Dylan Rhodes O’Brien ( 26. august 1991, New York, New York, USA) je americký herec. Je známy najmä vďaka svojej role Stilesa Stilinskiho v televíznom seriáli stanice MTV, "Teen Wolf" a preslávil sa tiež ako Thomas v dystopickej sci-fi filmovej trilógii "Labyrint (Maze Runner)." Ďalej si zahral vo filmoch ako " Love and Monsters" (2020), "The First Time" (2012), "American Assassin" (2017), "Stážisti" ("The Intership"; 2013) či "Deepwater Horizon" (2016).
O’Brien sa narodil v New Yorku ako syn Lisy (rodenej Rhodes), bývalej herečky, ktorá tiež prevádzkovala hereckú školu a fotografa Patrika.Vyrastal v Springfielde v New Jersey, až do veku dvanástich rokov, kým sa so svojou rodinou presťahoval do Hermosa Beach v Kalifornii.Jeho otec je írskeho pôvodu a matka má talianskych, anglických a španielskych predkov. Skôr ako sa dostal k herectvu, chcel chodiť na filmovú školu a byť kinematografiám, ako jeho otec, ale nakoniec sa rozhodol pre herectvo. Dylan okrem herectva hrá aj v kapele Slow Kids At Play, v ktorej je bubeníkom a je veľkým fanúšikom New York Mets. 

</doc>
<doc id="618659" title="Denisa Saková" url="https://sk.wikipedia.org/wiki?curid=618659">

Ing. Denisa Saková, PhD. ( 17. apríl 1976, Nitra) je slovenská politička, poslankyňa NRSR za stranu Hlas SD, bývalá štátna tajomníčka na ministerstve vnútra SR a ministerka vnútra SR počas vlády Petra Pellegriniho.
V roku 1994 absolvovala Gymnázium Eugena Gudernu v Nitre. V rokoch 1994 až 1999 vyštudovala odbor Finančná správa, peňažníctvo na Národohospodárskej fakulte Ekonomickej univerzity v Bratislave. V rokoch 1999 až 2006 vyštudovala na rovnakej fakulte doktorandský odbor poisťovníctvo.
Počas štúdia začala v roku 1998 pracovať v spoločnosti DELTA E.S., a.s. ako konzultantka. V rokoch 2001 až 2003 pracovala pre Cap Gemini Ernst &amp; Young v Bratislave a v Berlíne. V rokoch 2003 až 2007 pracovala pre E.ON IT Slovakia, s.r.o. ako riaditeľka Divízie aplikácií.
V rokoch 2007 až 2010 pracovala na Ministerstve vnútra ako generálna riaditeľka Sekcie informatiky, telekomunikácií a bezpečnosti. V rokoch 2011 až 2012 opäť pracovala pre E.ON IT Slovakia. V roku 2012 sa vrátila na Ministerstvo vnútra ako vedúca služobného úradu. Počas jej prvého pôsobenia na Ministerstve vnútra bolo jej hlavnou úlohou pripraviť Slovensko na schengenský informačný systém. Vznikli podozrenia, že provízie za zákazky boli vyplácané Kaliňákovi a Jánovi Počiatkovi. Počas druhého pôsobenia sa venovala reforme verejnej správy ESO.
V parlamentných voľbách roku 2016 bola zvolená za poslankyňu NR SR. Získala 2 668 preferenčných hlasov a z 29. miesta kandidátky bola zvolená na 29. mieste. Vo voľbách nebola členkou strany SMER-SD. Po voľbách sa nestala poslankyňou, ale bola menovaná za štátnu tajomníčku Ministerstva vnútra. Celkovo na Ministerstve pôsobila 10 rokov a „"v podstate kopírovala Kaliňákovo pôsobenie a teda všetky tri Ficove vlády."“ Vláda ju z postu odvolala k 25. aprílu 2018, pred vymenovaním Sakovej prezidentom bol premiér Peter Pellegrini dočasne poverený riadením rezortu.
8. februára sa objavila na internete nahrávka časti jej prejavu, varuje v ňom pred Slovákmi žijúcimi v zahraničí, ktorí požiadali o možnosť voliť poštou. Tú zverejnila iniciatíva Srdcom doma.
Ministerka sa ešte v ten deň vyjadrila k nahrávke takto: „Ja ako kandidátka strany Smer chcem rovnako mobilizovať našich voličov z regiónov, aby o Slovensku nerozhodovala iba Bratislava, tak ako tomu bolo v prezidentských voľbách alebo voľbách do Európskeho parlamentu, kde bol priepastný rozdiel v účasti medzi Bratislavou a regiónmi, ktorý môže byť teraz podporený hlasmi zo zahraničia.“
Vyjadrenie iniciatívy Srdcom doma:
„Vytváranie obrazu voliča v zahraničí, ako niekoho, komu je potrebné zabrániť v participácii na veciach verejných zo strany predstaviteľov štátu, považujeme za trestuhodné prekračovanie právomocí verejného činiteľa a výzvy k takýmto krokom považujeme za protiústavné a za navádzanie k porušovaniu práva. V tejto súvislosti zvažujeme ďalšie právne kroky“.
Prezident SR Andrej Kiska Sakovú vymenoval 26. apríla 2018. Stalo sa tak napriek Kiskovým výhradám; podľa Ústavy prezident musí ministrov na návrh predsedu vlády vymenovať. Vymenovanie Sakovej kritizovala aj opozícia a organizátori protivládnych demonštrácií. Bola označovaná za Kaliňákovú „"pravú ruku"“. Podľa Denníka SME bola Saková „"V zákulisí... považovaná za pravú ruku Roberta Kaliňáka"“.
Vláda Petra Pellegriniho, vrátane Denisy Sakovej, podala po februárových voľbách 20. marca 2020 demisiu.
V súčasnosti je podpredsedníčkou strany HLAS – sociálna demokracia, ktorú zastupuje v Národnej rade Slovenskej republiky.

</doc>
<doc id="652369" title="Perica Bencúrová" url="https://sk.wikipedia.org/wiki?curid=652369">

Perica Bencúrová, za slobodna Didolićová ( 6. marec 1880, Selca, Chorvátsko 7. augusta 1971, Trnava) bola manželka lekára a spisovateľa Martina Kukučína.
Rodičmi Perice boli Vicko Didolić (nar. 1831), verejný činiteľ v 19. storočí a Kata Didolić, za slobodna Definis (nar. 1835).
Perica mala jedného staršieho brata.
Zomrela 7. augusta 1971 a je pochovaná na Národnom cintoríne v Martine.
Perica sa za spisovateľa Martina Kukučína (vlastným menom Matej Bencúr) vydala 23. októbra 1904 v meste Selca, na ostrove Brač, v Chorvátsku.
Starobilá patricijská rodina Didolićovcov s bohatými politickými, kultúrnymi a obchodnými kontaktmi v Dalmácii, vlastnila na ostrove Brač pôdu, vyrábala a obchodovala s olejom a vínom, prevádzkovala obchody v Záhrebe, Ľvove, ale aj v Prahe. Rodina podporovala zjednotenie Dalmácie s Chorvátskom a Slavónskom, či zavedenie chorvátskeho jazyka do verejnej správy a súdnictva. Dom Didolićovcov v období chorvátskeho národného obrodenia bol centrom kultúrneho a politického života.
V roku 1907 spolu s manželom Perica odišla do južnej Ameriky. Po ročnom pobyte v Santiagu de Chile, sa usadili v Punta Arenas medzi chorvátskymi vysťahovalcami. Priatelia ich presvedčili, aby si kúpili farmu. Vykorenenie z rodného domu, kraja a k tomu niekoľkonásobný neúspech ohladne farmy naštartovali u Perice ťažkú depresiu. V roku 1922 sa rozhodli na návrat do Európy.
Keď 8. novembra 1925 odišli znova do južnej Ameriky usporiadať svoje osobné i majetkové záležitosti, pri tejto ceste u Perice prepukla choroba naplno.
Po návrate do Chorvátska Martin Kukučín musel Pericu hospitalizovať na jar 1926 v ústave choromyseľných, v kúpeľnom mestečku Lipik. U Perice sa obdobia jasnej mysle striedali s hlbokými depresiami. Perici sa zdravotný stav zlepšil ešte počas Kukučínovho života.
Po Kukučínovej smrti Perica odišla z Chorvátska a najskôr žila u brata v Prahe, neskôr u svojej netere v Trnave. Avšak väčšinu svojho života prežila Perica v psychiatrických liečebniach, tzv. blázincoch, kde ju umiestnili jej príbuzní. Zväz slovenských spisovateľov upozornil okresnú prokuratúru v Trnave, že sa vdova Bencúrová nachádza neoprávnene v týchto zariadeniach, pretože nie je psychicky chorá. Na sklonku Pericinho života sa okresné orgány v Trnave postarali o nápravu. Štát jej pridelil dvojizbový byt, kde dožila pod lekárskou starostlivosťou a s kvalifikovanou opatrovateľkou Margitou Mačekovou, ktorá si Pericu pamätala takto: „Pani Bencúrová totiž posledné roky trávila len na posteli. Bola to inteligentná, sčítaná žena. Hovorila po španielsky, taliansky, francúzsky, nemecky a, samozrejme, po chorvátsky a slovensky. Žila však už len minulosti, spomienkami na rodný ostrov Brač a milovaného manžela.“

</doc>
<doc id="664737" title="Zuzana Růžičková" url="https://sk.wikipedia.org/wiki?curid=664737">

Zuzana Růžičková, vydatá Kalabisová ( 14. január 1927 Plzeň - 27. september 2017 Praha), bola česká klaviristka, čembalistka a hudobná pedagogička, manželka hudobného skladateľa Viktora Kalabisa.
Zuzana Růžičková sa narodila v Plzni, kde získala aj svoje prvé hudobné vzdelanie u Marie Provazníkovej-Šaškovej. Hre na klavír sa venovala do roku 1942, kedy bola deportovaná do koncentračného tábora Terezín, následne do Osvienčimu a Bergen-Belsenu . Už za svojho pobytu v Terezíne sa tu zoznámila s väznenými hudobníkmi, okrem iného tiež s operným spevákom Karlom Bermanom či Gideonom Kleinom. V koncentračnom tábore ochorela škvrnitým týfusom, z ktorého sa po oslobodení dlhodobo liečila, preto sa do Plzne vrátila až v auguste 1945. Tvrdou prácou v pracovnom tábore mala zničené ruky, napriek tomu však v septembri 1945 nastúpila do hudobnej školy. Jej učiteľom v Plzni bol Bohdan Gsölhofer, riaditeľ hudobnej školy, kde v rokoch 1945 až 1947 študovala. V roku 1947 tu Zuzana Růžičková vystúpila na akreditačnom koncerte, ktorým sa mestská hudobná škola uchádzala o štatút konzervatória, a preto tu vystupovali jej najlepší žiaci. Na budove súčasného Konzervatória Plzeň, v ktorom čembalistka Zuzana Růžičková začala svoju dlhú umeleckú kariéru, bola v januári 2019 odhalená pamätná doska. Autorom dosky je klatovský sochár Václav Fiala a zdobí ju reliéf klaviatúry. 
Zuzana Růžičková cvičila hru na klavír aj 12 hodín denne a každé dva mesiace robila postupové skúšky do ďalšieho ročníka. Čembalo nebolo v tú dobu považované za rovnocenný nástroj s klavírom. Úspešne zložila prijímacie skúšky na AMU a už počas štúdií prešla k štúdiu čembalá. Od roku 1947 až do roku 1951 študovala hru na klavír a čembalo na pražskej AMU. V roku 1956 zvíťazila na medzinárodnej čembalovej súťaži v Mníchove, potom študovala hru na čembalo v Paríži u švajčiarskej profesorky Marguerite Roesgen-Championové.
Bola známa predovšetkým ako výborná interpretka hudobného diela Johanna Sebastina Bacha, na svojom konte mala viac ako 35 dlhohrajúcich dosiek. Ako prvá na svete natočila kompletnú Bachovu tvorbu pre klávesové nástroje. Záznam z rokov 1965 až 1975 bol oslavovaný pre svoj rozsah, majstrovstvo a originalitu. Sama Zuzana Růžičková v rozhovoroch uvádzala, že k Bachovi mala veľmi silný vzťah. Papierik s jeho skladbou držala v ruke, keď prišla do koncentračného tábora v Osvienčime. Jej dlhoročná celosvetová koncertná aktivita jej priniesla aj prezývku "prvá dáma čembala."
V rokoch 1979 až 1990 bola Zuzana Růžičková sólistkou Českej filharmónie. Získala mnoho ocenení: napríklad v roku 2003 dostala od prezidenta medailu Za zásluhy II. stupňa či francúzsky titul Rytiera umenia a literatúry.
Umelkyňa sa preslávila nielen ako čembalistka, ale aj ako pedagogička. Na pražskej AMU u profesorky Růžičkovej študovala hru na čembalo aj profesorka plzenského konzervatória a čembalistka Alena Tichá a Miroslav Brejcha, riaditeľ tohto konzervatória.
V decembri 1952 sa Zuzana Růžičková vydala za hudobného skladateľa Viktora Kalabisa, s ktorým žila v Jindřichovom Hradci.
Zuzana Růžičková zomrela 27. septembra 2017. Je pochovaná na vinohradskom cintoríne.

</doc>
<doc id="664751" title="Schistosoma" url="https://sk.wikipedia.org/wiki?curid=664751">

Schistosoma je rod parazitických motolíc známych aj ako krvné motolice. U človeka spôsobujú schistozomózu, ktorú považuje Svetová zdravotnícka organizácia za druhé socioekonomicky najničivejšie parazitické ochorenie (po malárii) so stovkami miliónov infikovaných po celom svete.
Dospelé jedince parazitujú na krvných kapilárach buď v mezentérii alebo plexe močového mechúra, v závislosti od infikujúceho druhu. Medzi motolicami a ploskavcami sú jedinečné v tom, že sú to gonochoristy s výrazným sexuálnym dimorfizmom medzi samcami a samicami. Samica môže vyprodukovať denne až tisíc vajíčok, ktoré sa uvoľňujú močom alebo výkalmi (podľa infikujúceho druhu) a tieto potom infikujú sladkú vodu. Vajíčko sa vo vode vyvinie na larvu. Larva (miracídium) potom musí prejsť cez medzihostiteľa, slimáka. V slimákovi prejde viacerými larválnymi štádiami. Až ďalšie larválne štádium (furkocerkária) môže infikovať cicavce priamym preniknutím cez kožu, kde sa potom zmení na schistosomulu. Následne larva migruje v tele hostiteľa a o mesiac dospieva. Prežívajú 3 až 7 rokov, zriedkavo dlhšie.
Dospelé jedince zdieľajú všetky základné znaky radu "Digenea". Majú základnú bilaterálnu symetriu, ústne a ventrálne prísavky, pokrytie tela syncytiálnou epidermou, uzavretú tráviacu sústavu pozostávajúcu z úst, pažeráka a bifurkačného slepého čreva; oblasť medzi tegumentom a tráviacou sústavou vyplnená voľnou sieťou mezodermových buniek a vylučovacím alebo osmoregulačným systémom založeným na plamienkových bunkách. Dospelé červy bývajú dlhé 10 – 20 mm (0,39–0,79 palca) a používajú globíny z hemoglobínu hostiteľa pre svoju vlastnú obehovú sústavu.
Podľa Svetovej zdravotníckej organizácie sa vyskytujú v týchto oblastiach (január 2017, v abecednom poradí): Afrika, Brazília, Kambodža, Karibik, Čína, Korzika, Indonézia, Laos, Stredný východ, Filipíny, Surinam a Venezuela. Od roku 1965 sa v Európe nevyskytli žiadne prípady, až kým nedošlo v roku 2013 k prepuknutiu ochorenia na Korzike.

</doc>
<doc id="665838" title="Rodingit" url="https://sk.wikipedia.org/wiki?curid=665838">

Rodingit je metasomatická hornina, ktorá vzniká premenou prevažne mafických hornín (gabier) obohatením o vápnik. Typicky je tvorený asociáciou hydratovaných vápenato-silikátových minerálov ako sú granáty (grosulár-andradit), klinopyroxén (diopsid), vesuvianit, epidot-zoisit, chlorit, prehnit, pumpellyit a ďalšie. Proces vzniku rodingitov úzko súvisí so serpentinizáciou (hydrotermálnou alteráciou ultramafických hornín) a ich výskyt je teda podmienený prítomnosťou serpentinizovaných telies. V teréne najčastejšie vystupujú ako svetlé žily alebo dajky uzavreté v serpentinite.
Termín "'rodingit"' bol prvýkrát použitý v roku 1911 na pomenovanie grosulárovo-diopsidovej horniny z údolia rieky Roding na Novom Zélande. V danej geologickej správe bol rodingit prirovnaný k hornine bohatej na zelený granát z Dobšinej (vtedy Dobschau, Hungary).
V Západných Karpatoch boli rodingity opísané z Dobšinej (lom Teliatko a lokalita Danková v závere doliny), z lokality Bôrček pri Brezničke a zo serpentinitového telesa pri Jaklovciach.

</doc>
