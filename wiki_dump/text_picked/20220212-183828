<doc id="4930" title="Parič" url="https://sk.wikipedia.org/wiki?curid=4930">

Parič (normovaný názov; iné názvy: Paričov (hrad), Trebišovský hrad, (hrad) Trebišov) je zrúcanina vodného hradu v parku mesta Trebišov.
Bol postavený v 13. storočí, pravdepodobne po mongolskom vpáde do oblasti. Prvá zmienka je v darovacej listine z roku 1327, kde je nazývaný Castrum Parys. Roku 1684 bol dobytý povstaleckým vojskom Imricha Thökölyho a o dva roky neskôr bol vyhodený do vzduchu strelným prachom. Roku 1786 boli jeho zvyšky použité ako stavebný materiál pre barokový zámok rodu Andrássyovcov. Posledné dielo skazy na ňom dokonala československá a sovietska armáda v druhej polovici 20. storočia, ktorá si z neho urobila cvičnú strelnicu. Dnes z neho zostala len jedna stena.

</doc>
<doc id="11014" title="Kiahne" url="https://sk.wikipedia.org/wiki?curid=11014">

Kiahne alebo pravé kiahne alebo variola sú vysoko nákazlivá smrteľná choroba, ktorá je spôsobovaná vírusmi.
Ide o infekčné vírusové ochorenie s inkubačnou dobou 8 až 12 dní, prenášané kvapôčkovou infekciou, šatstvom, výlučkami alebo vyrážkou chorého. Ochorenie bolo vďaka vakcinačnému programu WHO eradikované (zneškodnené) v roku 1979. Pri ťažkých klasických formách ochorenia bola smrtnosť často až 25 %. Kiahne sú charakteristické typickým chorobným priebehom s typickými zmenami na koži.
Vírusy pravých kiahní boli v minulosti používané ako biologická zbraň, napríklad Američania predávali Indiánom prikrývky nimi infikované.
Medzi symptómy ochorenia patria.
Rozlišujú sa tri formy ochorenia.
Kiahne treba odlišovať od dobre liečiteľného vírusového ochorenia ovčie kiahne čiže varicela (po lat. "varicella", po angl. "chickenpox").

</doc>
<doc id="11325" title="Vretenica severná" url="https://sk.wikipedia.org/wiki?curid=11325">

Vretenica severná alebo vretenica obyčajná ("Vipera berus") je najrozšírenejší pozemný had na Zemi, známy pre svoju extrémnu odolnosť voči chladnému počasiu. Podľa Medzinárodnej únie na ochranu prírody a prírodných zdrojov vretenica severná patrí medzi najmenej ohrozené druhy, trend európskej populácie je klesajúci, na vhodných stanovištiach je bežná, v niektorých pohoriach je už vzácna, napríklad v Bulharsku a Grécku, lokálne vymiznutia boli zaznamenané v Nemecku a z nížinnej oblasti severného Talianska sa stratili v 20. storočí.
Rozšírenie a spôsob života.
Je najrozšírenejším hadom sveta, jeho areál siaha od Anglicka až po Sachalin, od Stredomoria až 200 km za severný polárny kruh. Je jedným z dvoch druhov hadov, ktorý žijú za polárnym kruhom, druhým je "Thamnophis sirtalis". Aj keď toleruje nižšie teploty, ak je na niekoľko hodín vystavená teplotám pod −3 °C uhynie. Je jediným jedovatým hadom prirodzene sa vyskytujúcom na území Slovenska. Obýva nadmorskú výšku od 0 do (Alpy). Obľubuje vlhké biotopy ako rašeliniská, lúky, okraje lesov a polí. Vyhýba sa ľudským obydliam, nížinám a suchým biotopom. Na suchých miestach sa môže vyhrievať počas chladných období a počas párenia. Cez zimu hibernuje v úkryte (hibernákulum).
Pária sa od apríla do mája, hneď po prezimovaní. Samce o samicu bojujú. V teplom prostredí sa pária ročne, v chladnom každý druhý až tretí rok. Po 4 až 6 mesiacoch rodia 4 až 18 mláďat. Sú nepravo živorodé.
Pri tomto druhu sa vyskytuje sexuálny dimorfizmus. Vretenica je relatívne malý had (výnimočne môže narásť do 100 cm), dospelé samice dorastajú do dĺžky až , samce sú maximálne 60 cm dlhé. Telo je mierne zavalité, hlava je vajcovitá, zhora sploštená s tupou špičkou. Všeobecne opisovanú „trojuholníkovú“ hlavu má pri podráždení. Dožiť sa môžu tak 20 – 25 rokov. Najčastejšie sfarbenie je sivé až modrosivé (samce) a hnedé až červenkasté (samice) s výraznou kľukatou čiarou na chrbte (čierna čiara samce, tmavohnedá samice). Kľukatá čiara na chrbte má varovnú funkciu (aposematizmus), hada kamufluje keď je stočený a zároveň vytvára mätúcu ilúziu keď sa plazí. Lokálne býva až 50 % populácie melanistická. Existuje ale množstvo viac-menej vzácnych farebných variantov, niektoré z nich vôbec žiadnu čiaru nemajú. Spoľahlivý znak, ktorým sa vretenica vo všeobecnosti odlišuje od ostatných slovenských hadov, je štrbinovitá zrenica (všetky užovky na území Slovenska majú zorničky okrúhle).
Pri druhu vretenica rozlišujeme 3, respektíve 2 poddruhy. Ide o vretenicu severnú ("Vipera berus berus"), vretenicu severnú bosniansku ("Vipera berus bosniensis)" a nakoniec o vretenicu /severnú/ sachalinskú ("Vipera /berus/ sachalinensis"), pri ktorej zatiaľ nedošlo ku zhode, či ide o poddruh vretenice obyčajnej alebo o samostatný druh.
Dospelé jedince požierajú hlavne hlodavce. Príležitostne mladé vtáky a vtáčie vajcia. Mladšie jedince žerú jašterice a slepúchy.
Jed vretenice severnej je zložením a účinkom podobný jedu štrkáčov a je pre človeka vysoko toxický. Hoci väčšina vreteníc nemá dostatok jedu na to, aby mohli výrazne ublížiť dospelému a zdravému človeku, boli zaznamenané prípady, kedy mali samice vreteníc dostatok jedu aj na usmrtenie človeka. Uštipnutia sú časté ale veľmi zriedkavo smrteľné. Po chemickej stránke pozostáva zo zmesí peptidov, polypeptidov, proteínov, proteínových toxínov a ďalších zložiek.
Prvá pomoc pri uhryznutí.
Uhryznutie je charakteristické dvoma bodkami vzdialenými od seba približne 1 cm. Nie každé uhryznutie vretenicou končí zanesením jedu do rany, ale ak k nemu príde, jeho príznaky sú opuch, bolesti hlavy, nevoľnosť, zvracanie, zrýchlený dych, pokles krvného tlaku, až po bezvedomie. K uhryznutému je nutné bezodkladne privolať odbornú lekársku pomoc a do jej príchodu umiestniť postihnutého do stabilizovanej polohy. Je dôležité vyhnúť sa fyzickej aktivite, ktorá by viedla k zaťaženiu obehovej sústavy.
Uhryznutú končatinu možno podložiť a zľahka zafixovať dlahou a bandážou a ranu zľahka očistiť, pričom sa treba vyhnúť tlaku na postihnuté miesto. Je nežiaduce snažiť sa jed dostať z rany svojpomocne, napríklad vytláčaním, vysávaním, vypaľovaním, prikladaním ľadu, nepoužívať škrtidlá, lieky proti bolesti, kávu a alkohol.
Výskyt a stav na Slovensku.
Ekosozologický status od roku 2001 "VU" - zraniteľný.
Z pohľadu výskytu v Karpatoch bol v rámci projektu Bioregio vypracovaný návrh ekosozologického statusu za celé pohorie ako ako aj za Slovensko "NT" - takmer ohrozený.
Je zákonom chránená, spoločenská hodnota je 370 €.
Druh je zaradený do Bernského dohovoru (Príloha II) a smernici o biotopoch (Príloha IV).

</doc>
<doc id="15797" title="Matej I." url="https://sk.wikipedia.org/wiki?curid=15797">

Matej Korvín alebo Matej I. (po rumunsky "Matei Corvin"; v modernej maďarčine "Hunyadi (Corvin) Mátyás" alebo len "Mátyás király"; 23. február 1443, Kluž – 6. apríl 1490, Viedeň) bol v rokoch 1458 až 1490 uhorský a chorvátsky kráľ, od roku 1486 rakúsky vojvoda a od roku 1469 si nárokoval aj titul českého kráľa.
Matej Korvín pochádzal z rodu Huňadyovcov a jeho otec Ján Huňady bol najbohatším veľmožom v Uhorsku. Za Matejovej vlády došlo k ekonomickému a kultúrnemu rozkvetu krajiny. Bojoval s Jiřím z Poděbrad a Fridrichom III., dobyl Sliezsko, Lužicu a Moravu a dal sa tam korunovať za českého kráľa (ako protikráľ). Dobyl aj Dolné Rakúsko a svojím sídlom urobil Viedeň. V roku 1465 založil v Bratislave Universitas Istropolitana a v roku 1480 aj univerzitu v Pešti.
Za svoju prvoradú úlohu považoval likvidáciu bratríckych skupín na Slovensku. V máji 1458 pri Blatnom Potoku porazili kráľovské vojská bratríkov. Posledný bratrícky tábor zničili v roku 1467 pri Veľkých Kostoľanoch. Vodcu bratríkov Švehlu a ďalších kapitánov dal popraviť. Radových vojakov prijal do svojho „čierneho pluku“ ako žoldnierov. Vojsko tvorili bývalí Jiskrovi a bratrícki bojovníci, približne 20 000 až 30 000 mužov. Po likvidácii vnútorného nepriateľa a dobytí Nitry v 1472. roku, podnikol tri výpravy proti Osmanskej ríši, v ktorých dosiahol iba čiastočné úspechy. 
K rozvoju vzdelanosti počas jeho vlády výrazne prispela jeho manželka Beatrix Aragónska, dcéra neapolského kráľa. Manželia boli veľmi vzdelaní a vzdelanosť aj podporovali. Do krajiny pozývali zahraničných, najmä talianskych umelcov, staviteľov a učencov. Matej sa usiloval zabezpečiť si potomstvo a tak s rakúskou meštiankou Barbarou Edelpack mal nemanželského syna Jána Korvína.
Do uhorského kráľovstva za vlády Mateja Korvína prenikali myšlienky humanizmu a renesancie. Z domácich učencov bol známy Vavrinec Koch z Krompách. Vybudovali slávnu knižnicu "Bibliotéku Corvinianu" (preklady antických diel), ktorá bola postavená v renesančnom slohu v Budíne.
Matej zomrel 6. apríla 1490 vo Viedni. Príčinou smrti bolo rozčúlenie, keď mu služobníctvo donieslo neumyté figy. Dostal mozgovú mŕtvicu a o dva dni jej podľahol. Po jeho smrti bol za kráľa zvolený Vladislav II. Jagelovský, ktorý bol od roku 1471 českým kráľom. Vladislav bol zvolený uhorskými stavmi, ktoré nerešpektovali Matejovu vôľu, aby sa kráľom stal jeho nemanželský syn Ján Korvín. Ako jeden z mála uhorských panovníkov sa uchoval v pamätiach a povestiach ako dobrý kráľ.

</doc>
<doc id="18714" title="Albín Brunovský" url="https://sk.wikipedia.org/wiki?curid=18714">

Albín Brunovský (25. december 1935, Zohor20. január 1997, Bratislava) bol slovenský maliar, grafik, ilustrátor, autor výtvarných návrhov na bankovky a poštové známky, predstaviteľ imaginatívneho realizmu. Pôsobil ako pedagóg na Vysokej škole výtvarných umení v Bratislave.
Narodil sa v Zohore, vo vtedajšom Česko-Slovensku na Vianoce, 25. decembra 1935. Od roku 1955 do roku 1961 študoval na Vysokej škole výtvarných umení v Bratislave u profesora Vincenta Hložníka. Potom od roku 1966 vyučoval na rovnakej škole knižnú tvorbu až do roku 1990. Brunovský tvoril hlavne ilustrácie do detských knižiek, ale vytvoril aj poslednú sériu československých bankoviek. V roku 1985 dostal titul národný umelec. 
Brunovský experimentoval s množstvom rôznych techník. Tvoril drevorezbou, linorytom, rôznymi technikami upravoval fotografie, a samozrejme maľoval aj na plátno. Medzi jeho inšpirácie patrila poézia a literatúra. 
Brunovský je jeden z najvýznamnejších maliarov povojnového výtvarného umenia. Jeho diela majú surrealistické tendencie, a používa sa aj pojem Brunovského škola, čo označuje prepájanie fantazijných a reálnych prvkov a ovládanie klasických grafických techník. Brunovský mal mnoho nasledovateľov a jeho študenti vytvorili aj poslednú sériu slovenských korún.

</doc>
<doc id="28123" title="Patrik (prvé meno)" url="https://sk.wikipedia.org/wiki?curid=28123">

Patrik je mužské krstné meno. Pochádza z latinského "patricius" „urodzený“, „patricijský“.
Pochádza z latinského "patricius" „urodzený“, „patricijský“.
Základ mena môžeme hľadať v 3 slovách: „Pater“ – otec, „Patricius“ – urodzený a „Patria“ – vlasť. Pôvodný význam mena sa odvádza od slov „Pater“ a „Patricius“, pričom treba podotknúť súvislosti s rímskym statusom patricijov. V doslovnom preklade sa meno Patrik vykladá ako – „ten, ktorého otec svoje otcovstvo uznal a vie sa o tom“. Slovenské meno Patrik je ale v neskoršej dobe odvodené od mužského mena Petrik, čo je pôvodná írska podoba.
Meniny má 6. júla.

</doc>
<doc id="31007" title="Hlavné námestie (Bratislava)" url="https://sk.wikipedia.org/wiki?curid=31007">

Hlavné námestie je námestie v Bratislave v mestskej časti Staré Mesto. Je centrálnym námestím tejto mestskej časti a jedným z najznámejších bratislavských námestí. 
Hlavné námestie sa nachádza v strede historického centra Bratislavy. Má takmer štvorcový pôdorys.
Na severe hraničí s Františkánskym námestím. Ústia doňho ulice Kostolná, Radničná, Rybárska brána, Zelená a Sedlárska. Zo severovýchodu je ohraničené Starou radnicou, zo zvyšných strán prevažne palácmi. 
Jednou z teórií je, že v 12. storočí mala Bratislava jedno veľké centrálne námestie, ktoré sa neskoršou výstavbou rozdelilo na dve samostatné námestia (dnešné Františkánske a Hlavné námestie). Prvý záznam o pomenovaní Hlavného námestia je z roku 1373, keď sa nazývalo "Forum," teda Trh. Tento názov sa v rôznych podobách ("Marcht, Ring)" zachoval až do 18. storočia Bolo teda miestom, kde sa usporadúvali trhy, zábavy, verejné popravy aj korunovačné pochody. V roku 1572 bola na námestí postavená Maximiliánova fontána, ktorá vyriešila problém s nedostatkom pitnej vody. Jeho dnešné pomenovanie sa spomína v listine z roku 1783 v nemeckej podobe "Hauptplatz." Následne sa jeho názov zmenil s každým novým režimom - v roku 1850 bolo nazvané na počesť cisára Františka Jozefa I. "Franz Joseph Platz," po vzniku Prvej česko-slovenskej republiky ho pomenovali "Masarykovo námestie" a počas Slovenského štátu "Hitlerovo námestie." Po vojne sa nakrátko vrátilo k predvojnovému pomenovaniu, až kým ho v roku 1953 nepremenovali na "Námestie 4. apríla" podľa dátumu oslobodenia mesta Červenou armádou. Po Nežnej revolúcii sa rozhodlo o navrátení historického názvu. Odvtedy prešlo dvakrát rekonštrukciou - v deväťdesiatych rokoch z neho odstránili zeleň a vydláždili ho kamennou dlažbou, čím sa snažili námestiu vrátiť stredoveký charakter. Takisto na ňom boli umiestnené dve sochy vojakov, pri ktorých sa s obľubou fotia turisti. Dlažba bola v rokoch 2005 - 2006 vymenená, odvtedy zostáva námestie bez väčšej zmeny. 
Hlavné námestie je mimoriadne bohaté na historické a kultúrne pamiatky, nachádza sa tu niekoľko palácov. Najvýznamnejším objektom námestia je historická budova Stará radnica, v jednotlivých objektoch sídli veľvyslanectvo Japonska, Grécka a Francúzska. 
Stojí tu Palác Uhorskej eskontnej a zmenárenskej banky, Paluďaiov palác, Aponiho palác tvoriaci časť Starej radnice, Miestodržiteľský palác a Kutscherfeldov palác.
Na hlavnom námestí sa od konca 20. storočia každoročne konajú koncerty pri príležitosti silvestrovských osláv a iné kultúrne podujatia, vianočné a veľkonočné a iné trhy.

</doc>
<doc id="33999" title="Boston Bruins" url="https://sk.wikipedia.org/wiki?curid=33999">

Boston Bruins je hokejový klub NHL sídliaci v Bostone v americkom štáte Massachusetts. Hrá v Atlantickej divízii Východnej konferencie. Je víťazom Stanley Cupu v rokoch 1929, 1939, 1941, 1970, 1972 a 2011.
V roku 1924 sa rozhodla Národná hokejová liga expandovať do Spojených štátov. Vtedajší generálny manažér klubu Art Ross sa rozhodol dať klubu názov "Bruins" po medveďovi, spolu s názvom vznikli aj klubové farby: hnedá a žltá.
V ich tretej sezóne 1926-27 sa klubu podarilo výraznejšie polepšiť, Ross sa rozhodol kúpiť viacerých hráčov zo skrachovanej Western Hockey League vrátane obrancu Eddieho Shora. Bruins sa prebojovali do finále Stanley Cupu, no tam podľahli Ottawe Senators. Boston vyhral svoj prvý Stanley Cup o dva roky neskôr, keď vo finále zdolal New York Rangers, pričom Boston mal v zostave také hviezdy ako Eddie Shore, Harry Oliver, Dit Clapper, Dutch Gainor, alebo brankára Tinyho Thompsona. Táto sezóna bola tiež ich prvá na štadióne Boston Garden.
V sezóne 2005/06 skončil Boston Bruins na poslednom, piatom mieste v Severovýchodnej divízii Východnej konferencie. Vo Východnej konferencii sa umiestnil na 13. mieste z 15. mužstiev a nepostúpil do play-off.
V sezóne 2010/2011 sa Boston Bruins podarilo vyhrať Stanley Cup, vyhrali Severovýchodnú divíziu Východnej konferencie. Brankár Tim Thomas získal 3 Trofeje - Conn Smythe Trophy,Roger Crozier Saving Grace Award a Vezina Trophy. Slovenský kapitán tímu získal NHL Plus/Minus Award ktorá sa udeľuje hráčovi, ktorý má najlepšie štatistiky plus/mínus v základnej časti danej sezóny.V boji o Stanley Cup vyhrali 4:3 na sériu proti tímu Vancouver Canucks.
Lídri v počte odchytaných zápasov v základnej časti.
"Vysvetlivky: Z = Zápasy, V = výhry, GAA = priemer inkasovaných gólov na zápas, S% = percentuálna úspešnosť zákrokov"
Štatistiky sa vzťahujú na výkony brankárov iba v rámci pôsobenia v organizácii Boston Bruins (minimálny počet odchytaných zápasov pre zaradenie do tabuľky je 100). 
Lídri v počte odchytaných zápasov v Play-off.
"Vysvetlivky: Z = Zápasy, V = výhry, GAA = priemer inkasovaných gólov na zápas, S% = percentuálna úspešnosť zákrokov"
Štatistiky sa vzťahujú na výkony brankárov iba v rámci pôsobenia v organizácii Boston Bruins (minimálny počet odchytaných zápasov pre zaradenie do tabuľky je 20). 
Zoznam streleckých lídrov tímu v histórii. Aktualizované každú sezónu.
"Poznámka: Pos = Pozícia; GP = Odohrané zápasy; G = Góly; A = Asistencie; Pts = Body; P/G = Body na zápas; * = súčasný hráč Bruins"

</doc>
<doc id="36047" title="Jozef Dekret-Matejovie" url="https://sk.wikipedia.org/wiki?curid=36047">

Jozef Dekret-Matejovie alebo Jozef Decrett (12. júl 1774, Dobroč pri Čiernom Balogu – 18. január 1841, Banská Bystrica) bol slovenský horár, ktorý na strednom Slovensku (Horehronie) zaviedol v ťažbe dreva pílu namiesto sekier, ale predovšetkým bol priekopníkom v obnove lesov.
Jeho zásluhou sa na Slovensku začalo s výsevom v lesoch z vlastných zdrojov, spúšťaním dreva rigolmi a zaviedlo všeobecné používanie ručnej píly. Jeho národné cítenie bolo porovnateľné so štúrovcami. J. D. Matejovie vyrastal v drevorubačskom prostredí. Bol samouk, lesný praktik a obhajca progresívnych myšlienok pri obhospodarovaní lesov. Založil tradíciu lesnej prvovýroby. Významnosť lesného hospodárstva videl v zachovaní, zabezpečovaní a všestrannom zveľaďovaní lesov. V tom je aj jeho odkaz pre súčasnosť "„Zachovať lesy potomstvu, lebo oni sú predpokladom udržania života na Zemi“".
Jozef sa narodil v rodine lesného robotníka Jána Decretta a jeho manželky Márie, neskôr lesného dozorcu a nakoniec strážcu hrabieľ (česiel na zachytávanie dreva, plaveného po riekach). Absolvoval piaristické gymnázium v Brezne a v roku 1787 nastúpil do lesnej služby, najskôr ako nádenník, potom pomocný horár a horár. V roku 1807 bol vymenovaný za hlavného horára a v roku 1808 za lesného pojazdného v Brezne. Od roka 1814 až do dôchodku 1837 vykonával funkciu komorského lesmajstra. V tom čase uskutočňoval vymeriavanie pozemkov a spracoval štatút lesných osád v okolí Čierneho Hrona, ktorý platil takmer ďalších 150 rokov.
V roku 1825 pozval robotníkov z oblasti rakúskeho Štajerska, aby naučili miestnych konzervatívnych drevorubačov používať nové metódy ťažby dreva a predovšetkým prekonali ich odpor k práci s pílou. Pre drevorubačov, ktorí sa odhodlali používať pílu presadil vyššie mzdy a za nízke pne príplatky.
No hlavná Dekretova zásluha nie je zefektívnenie ťažby, ale plánovité zalesňovanie hôr, zdevastovaných niekoľkými storočiami ťažby dreva pre potreby miestneho rozvinutého baníctva, hutníctva a sklárstva. Dovtedy sa odlesňovanie bránilo len úradným obmedzovaním ťažby dreva a zákazmi pasenia kôz na holinách. Zalesňovanie inak ako prirodzenou cestou (náletmi) bolo neznáme. Dekretovi sa podarilo presadiť plánovitú výsadbu a sám ju aktívne realizoval, opätovné zalesňovanie pokladal za najvýznamnejšiu prácu. Do roku 1838 zalesnil , ktoré boli predtým bez porastu.
V jeho práci pokračovali aj jeho nástupcovia a podarilo sa tak na začiatku dvadsiateho storočia opäť zalesniť prakticky celú oblasť.

</doc>
<doc id="38386" title="Spoločnosť Ježišova" url="https://sk.wikipedia.org/wiki?curid=38386">

Spoločnosť Ježišova alebo Rád jezuitov alebo Jezuiti je najväčší rímskokatolícky rehoľný rád. V súčasnosti má okolo 20 000 členov. Jej činnosť sa sústreďuje na oblasť misií, vedy a pastorácie. Rehoľníci zo Spoločnosti Ježišovej na Slovensku si za meno píšu skratku SJ (vo svete sa používa aj SI a v Česku TJ). Táto mužská rehoľa nemá paralelnú ženskú vetvu, hoci sa mylne spája so ženskou Congregatio Jesu.
Spoločnosť Ježišovu založil Ignác z Loyoly v roku 1534. Bol prvým hlavným predstaveným rehole, ktorý sa nazýva "generál". Rehoľu ústne schválil pápež Pavol III. 3. septembra 1539 a cirkevnoprávne ju potvrdil bulou "Regimini militantis Ecclesiae" dňa 27. septembra 1540. Spoločnosť Ježišova bola v rokoch 1773 – 1814 po vonkajšom nátlaku (dočasne) zrušená.
Vnútornú charakteristiku jezuitov najviac ovplyvňuje Ignácova kniha duchovných cvičení, exercicií. Z nej vychádzajú stanovy rádu. Pôsobnosť jezuitov je kdekoľvek kde ich pošle pápež, ktorému venujú svoj osobitný štvrtý sľub poslušnosti, ktorý pridávajú k zvyčajným trom rehoľným sľubom (chudoby, čistoty a poslušnosti). Najvyšším predstaviteľom rádu je generál, ktorý sa volí doživotne a sídli v Ríme.
Proces prijímania kandidátov začína dvojročným noviciátom, po ktorom novic skladá tri rehoľné sľuby. Definitívne prijatie nastáva po najmenej desiatich rokoch v ráde a po treťom skúšobnom roku. Generálny predstavený dovoľuje väčšine členov zložiť štvrtý sľub (poslušnosť pápežovi).
Vzhľadom na charakter činnosti Spoločnosti Ježišovej sa jej členovia necítia byť viazaní povinnosťou spoločnej modlitby v chóre.
Jezuiti pôsobia v 8 domoch.
K 1. januáru 2003 mala Spoločnosť Ježišova vyhlásených 48 svätých (34 mučeníkov a 14 vyznávačov) a 148 blahoslavených (139 mučeníkov a 9 vyznávačov).
Niekedy je možné sa stretnúť s preneseným slovným spojením "„jezuita“" - čo znamená cieľavedomý, dobrý manipulátor, namyslený.

</doc>
<doc id="49376" title="Kongres Spojených štátov" url="https://sk.wikipedia.org/wiki?curid=49376">

Kongres Spojených štátov je zákonodarný orgán USA. Skladá sa z dvoch komôr.
Podľa článku l, odd. 1 Ústavy Spojených štátov amerických "Všetka zákonodarná moc uvedená v ústave patrí Kongresu Spojených štátov, ktorý sa skladá zo Senátu a Snemovne reprezentantov". 
Na základe ustanovení 2. oddielu 20. dodatku Ústavy USA sa Kongres schádza na svoju schôdzku najmenej raz do roka, a ak sa zákonom nestanoví iný dátum, jeho zasadnutie sa začína napoludnie 3. januára. Funkčné obdobie Kongresu trvá dva roky. Začína sa v januári po roku, v ktorom sa konali všeobecné voľby, a rozdeľuje sa na dve zasadania.
Ústava USA oprávňuje každú zo snemovní, aby si samostatne stanovila vlastný rokovací poriadok. V súlade s tým si Snemovňa reprezentantov prijíma vlastný rokovací poriadok vždy v prvý deň nového zasadania Kongresu. Senát, ktorý sa sám pokladá za stále činný orgán, pracuje na základe stáleho rokovacieho poriadku, ktorý iba občas novelizuje. 
Na rozdiel od iných parlamentov postavenie Senátu a Snemovne reprezentantov v zákonodarnom procese je úplne rovnaké (s výnimkou výlučného oprávnenia snemovne, Kirckpatrick v. Preiser, 394 U.S. 526 (1969) predkladať návrhy finančných zákonov) a obe snemovne majú aj takmer zhodné právomoci. Preto nie je správne rozdeľovať ich na tzv. "dolnú" a "hornú" komoru. 
Najdôležitejšou funkciou Kongresu je jeho zákonodarná činnosť. Právomoci Senátu sú však o niečo širšie, pretože na základe jeho "odporúčania a súhlasu" prezident uzatvára medzinárodné zmluvy a menuje štátnych úradníkov. Pri ústavnej žalobe voči federálnym úradníkom (impeachment) má Snemovňa reprezentantov postavenie žalobcu (postavenie podobné postaveniu veľkej poroty v trestných procesoch) a Senát má postavenie sudcu, ktorý rozhoduje. Obe snemovne sa schádzajú na spoločné zasadanie 6. januára v roku nasledujúcom po roku, v ktorom sa konali voľby prezidenta, aby spočítali hlasy voliteľov. Ak sa žiadnemu z kandidátov na funkciu prezidenta ani viceprezidenta nepodarí získať väčšinu hlasov všetkých voliteľov, volí prezidenta Snemovňa reprezentantov spomedzi troch kandidátov, ktorí dostali najväčší počet hlasov voliteľov. Senát volí viceprezidenta spomedzi dvoch kandidátov, ktorí tiež získali najväčší počet hlasov voliteľov.

</doc>
<doc id="77496" title="A" url="https://sk.wikipedia.org/wiki?curid=77496">

A je od fenickej a hebrejskej abecedy (pozri alef) prvé písmeno v takmer všetkých abecedách. A je samohláskou vznikajúcu pri úplnom uvoľnení cesty vzduchovému prúdu v ústnej dutine. A je spojka. 
A sa používa ako skratka, značka, termín či názov v mnohých konotáciách. Vymenované významy sú rozdelené a usporiadané približne podľa sústavy odborov vedy a techniky. Pri skratkách a značkách je v zátvorke za definíciou uvedený presný tvar, v akom sa príslušná skratka alebo značka používa.

</doc>
<doc id="85177" title="Veľký Kamenec (hrad)" url="https://sk.wikipedia.org/wiki?curid=85177">

Veľký Kamenec sú zrúcaniny hradu, ktoré sa nachádzajú pri rovnomennej obci Veľký Kamenec, ležiacej v najjužnejšej časti Východoslovenskej nížiny v Bodrockej rovine 14 km na juhozápad od Kráľovského Chlmca.
Hrad postavili v 13.storočí po mongolskom ("tatárskom") vpáde. V roku 1283 došlo k výmene majetkov medzi synom Lóranta a rodinou Mičbánovcov. V roku 1438 sa spomína hrad, ktorý mal vežu. Potom ho v roku 1451 dobyl Ján Jiskra a podnikal z neho výpady do blízkeho i vzdialenejšieho okolia. Keď v r. 1458 obsadilo hrad kráľovské vojsko, podpísali na tomto hrade mierovú zmluvu medzi Jánom Jiskrom a Jánom Hunyadym. Pravdepodobne v dôsledku týchto udalostí koncom 15. storočia vykonali Soósovci na hrade veľké opravy a vybudovali veľké opevnenie. V 17. storočí, keď sa vtedajší majiteľ Juraj Soós aktívne zúčastnil Vesselényiho povstania, cisárske vojsko v r. 1672 hrad zbúralo.
Pôvodné jadro hradu – veža a obvodové opevnenie – stálo na najvyššom vrchole hradného kopca. Súčasťou stredovekého hradu bola pravdepodobne aj cisterna na nádvorí. Dnešný takmer trojuholníkový pôdorys hradu s oblými a polygonálnymi baštami situovanými na nárožiach vznikol pri prestavbe v 15. storočí, kedy bol hrad opevnený. Súčasťou areálu je aj valové opevnenie a múry siahajúce až po kostol pod hradom, ktorý mohol byť jeho časťou.
Z hradu sa zachovalo niekoľko múrov – nárožná polygonálna bašta a značne zničená okrúhla delová bašta. Na polygonálnej bašte s priľahlým múrom sa zachovali delové strieľne a otvory okien. Na mieste, kde bolo nádvorie, je do kameňa vysekaná cisterna, ešte dnes dosť zreteľne rozpoznateľná.

</doc>
<doc id="86552" title="Neznesiteľná ľahkosť bytia" url="https://sk.wikipedia.org/wiki?curid=86552">

Neznesiteľná ľahkosť bytia (v češtine "Nesnesitelná lehkost bytí") je román francúzsko-českého autora Milana Kunderu z roku 1984. 
Dej románu sa začína v Prahe v roku 1968. Román zobrazuje život umelcov a intelektuálov v Česko-Slovensku po sovietskej invázii, ktorá zmarila Pražskú jar. Hlavnou postavou diela je Tomáš, lekár, ktorý je po kritike vládnuceho režimu stráca prácu a je nútený opustiť republiku. Ďalšími významnými postavami sú jeho manželka, fotografka Tereza, jedna z jeho mileniek, maliarka Sabína, a Sabínin milenec, univerzitný profesor Franz.
Podľa Kunderu „bytie je plné neznesiteľnej ľahkosti“, pretože každý z nás má na žitie len jeden život: "Einmal ist keinmal" (raz je nikdy, t. j. čo sa udialo raz, sa mohlo aj nestať). Preto je v konečnom dôsledku každý život nedôležitý, rozhodnutia v konečnom dôsledku nemajú žiadny zmysel. Keďže na rozhodnutiach nezáleží, sú "ľahké", nezaťažujú nás. Na druhej strane, nedôležitosť našich rozhodnutí, našich životov, alebo "bytia", je neznesiteľné. Z toho tá "neznesiteľná ľahkosť bytia".
Celé Kunderovo prozaické dielo neskoršieho obdobia je presiaknuté motívom človeka potácajúceho sa medzi ideológiami, ktorý sa dostáva do momentu bezprostredného ohrozenia vlastnej existencie. Pred čitateľmi sa tak otvára celá šírka sveta naplneného sexuálnym a umeleckým pôžitkárstvom, na druhej strane ale zároveň tým, čo sám autor nazval „neznesiteľnou ľahkosťou bytia“.
I tento román Milana Kunderu kladie mimoriadne nároky na pozornosť čítania a čitateľovu pamäť. Román nespočívá totiž v jednote deja, tá je dôsledne porušovaná a nahradzovaná inými jednotami – spoločnými postavami, jednotou tém, spoločnými motívmi jednotlivých častí knihy.
Hlavnou témou knihy je hľadanie zmyslu života, problematika vnútornej a vonkajšej slobody človeka, zároveň neustále znázorňovanie protikladov dobra a zla, ľahkosti a tiaže, gýča a umenia.
Román Neznesiteľná ľahkosť bytia vyšiel po prvý raz vo francúzskom preklade v roku 1984, po česky dvakrát vo vydaniach Sixty-Eight Publishers v Toronte v roku 1985 a 1988; vydanie z roku 1985 sa (pochopiteľne v rozpore s autorskými právami) objavilo tiež na internete. Oficiálne bola kniha v Česku vydaná až v roku 2006 v Brne, ak sa nepočítajú prednovembrové samizdatové vydania. 
Román zahŕňa obdobie od šesťdesiatych rokov 20. storočia v Európe, predovšetkým v Česko-Slovensku, teda aj udalosti roku 1968 a nastupujúcu normalizáciu.
Ústrednými postavami románu sú dve dvojice milencov - Tomáš s Terezou a Sabína s Franzom. Lekár Tomáš bol nútený opustiť socialistické Československo. V literárnom časopise uverejnil článok, v ktorom obviňuje komunizmus z toho, že spôsobil národnú katastrofu. Je prenasledovaný a rozhodne sa preto emigrovať do Švajčiarska. Tam sa mu ponúka skvelá budúcnosť i kariéra, jeho žena Tereza ale nie je schopná v cudzine žiť, je precitlivená, upína sa na svojho psa Karenina. Vracia sa teda do Čiech a čoskoro sa kvôli nej vracia i Tomáš. Pretože však v Prahe odmietol odvolať myšlienky svojho osudného článku, musí opustiť svoje zamestnanie v nemocnici a neskôr i v stredisku, klesá na rebríčku stále nižšie, aby nakoniec skončil ako vodič v JRD. Krízu nielen profesnú, ale i vzťahovú sa obaja snažia vyriešiť práve presťahovaním sa na vidiek, tu však nenachádzajú vysnenú vidiecku idylu, toto prostredie sa pre nich naopak stáva pascou. Obaja nakoniec zahynú pri havárii automobilu.
Druhý pár tvorí Sabína a jej švajčiarsky milenec Franz. Česká maliarka Sabína, zložitá osobnosť, ktorá žije bez morálnych zásad, odporkyňa gýča v akejkoľvek podobe, bývalá Tomášova milenka, túži po vnútornom naplnení. Odchádza preto do Zürichu, kde sa ale len stretáva s novou prázdnotou. Prenasledovaná svojim vnútorným nepokojom odchádza i od Franza, vysokoškolského profesora a anarchistického novinára, pretože odmieta akékoľvek politické, umelecké, životné názory. Márne hľadá zmysel svojho života, zúfalo sa snaží nájsť nejaký poriadok, uteká do New Yorku, neskôr do Kalifornie. Franz pri protestnom pochode v Kambodži umiera. Sabína nie je schopná nájsť ani trvalý vzťah, ani rovnováhu.

</doc>
<doc id="95045" title="Štátny jazyk" url="https://sk.wikipedia.org/wiki?curid=95045">

Štátny jazyk je jazyk používaný vo verejnej správe. Jeho povinnú znalosť občanmi zaručuje štát. Pojem nie je obsahovo zhodný s pojmom úradný jazyk, ale vo väčšine štátov sa úradný jazyk chápe ako identický so štátnym jazykom.
Na Slovensku je podľa Ústavy Slovenskej republiky aj podľa zákona o štátnom jazyku štátnym jazykom slovenský jazyk. Zákon o štátnom jazyku upresňuje, že štátnym jazykom sa tu myslí slovenský jazyk v jeho kodifikovanej podobe (t. j. v podobe, ktorú "na podnet odborných slovakistických výskumných pracovísk a odborníkov v oblasti štátneho jazyka schvaľuje a zverejňuje Ministerstvo kultúry Slovenskej republiky na svojej internetovej stránke" - pozri kodifikačná príručka), a že však "tým sa nevylučuje používanie inojazyčných nových odborných pojmov, termínov alebo pomenovaní nových skutočností, na ktoré sa ešte neustálil a nekodifikoval v štátnom jazyku vhodný rovnocenný výraz, ako aj používanie nespisovných jazykových prostriedkov, ak ide o ich funkčné využitie, najmä v umeleckej tvorbe a v publicistike." 

</doc>
<doc id="99691" title="Rumanček kamilkový" url="https://sk.wikipedia.org/wiki?curid=99691">

Rumanček kamilkový (staršie: rumanček pravý; ľudovo: rumanček [v užšom zmysle], harmanček, kamilka, kamilky; lat. "Matricaria chamomilla", "Matricaria recutita", "Chamomilla recutita") je liečivá rastlina z čeľade astrovité. Harmanček, kamilka, kamilky je aj názov sušených kvetov tejto rastliny alebo odvaru z týchto kvetov.
Rastie ako poľná burina a na rumoviskách. V poslednej dobe sa pestuje i v poľných kultúrach. Nie je náročný na pôdu, preferuje ale hlinité pôdy s vyšším obsahom živín.
Pôvodný areál rozšírenia zahŕňal južnú Európu a oblasť Stredomoria. V priebehu doby sa pestovaním postupne rozšíril i do iných teplejších oblastí Európy i do Ameriky a Ázie. V južných oblastiach sa pestuje v poľných kultúrach.
Na Slovensku a v Česku rastie celkom hojne na celom území od nížin až do podhoria.
V liečiteľstve sa používa sušený kvet.
Odvar či čaj z rumančeka pôsobí proti zápalovým chorobám, pri chorobách tráviaceho traktu, znižuje bolesť, hojí rany a bráni tvorbe jaziev.
Hojne sa využíva i v kozmetickom priemysle.
Niektorí ľudia sú však na rumanček alergickí.
Obsahuje silice s hlavnou zložkou chamazulénom, bisabol, farnesen, matricín, kumaríny, flavonoidy a polyacetylénové zlúčeniny.

</doc>
<doc id="106258" title="William Wallace" url="https://sk.wikipedia.org/wiki?curid=106258">

William Wallace (asi 1270 – 23. august 1305) bol škótsky národný hrdina, jedna z hlavných postáv škótskych vojen o nezávislosť.
Narodil sa ako druhý syn sira Alana Wallacea z Elderslie, ktorý bol vazal Jamesa Stewarda, predka neskoršej škótskej kráľovskej dynastie a rytier. Patril teda k nižšej šľachte tzv. džentry. Williama jeho dvaja strýkovia vychovávali na povolanie kňaza, okrem iného ovládal francúzštinu a latinčinu. O jeho ďalších osudoch pred rokom 1297 nie sú potvrdené správy, preto sa o nich skôr špekuluje.
Za jeho prvé vystúpenie proti Angličanom sa považuje potýčka v meste Lanark, pri ktorej zabil dvoch vojakov. Potom sa z neho stal štvanec. Sir William Heselrig, anglický guvernér mesta Lanark v snahe chytiť Wallacea, zajal a neskôr popravil Marion Braidfute, ktorá mala byť jeho tajnou ženou. V máji 1297 sa Wallace pomstil a Heselriga zabil. Aspoň takto opisuje Wallaceove začiatky legenda. Isté je, že Wallace okolo seba sústredil malú armádu a v auguste 1297 sa spojil so silami, ktoré viedol Andrew Moray pri meste Stirling. 
Bitka pri moste Stirling.
K bitke došlo 11. septembra 1297. Škótska armáda pod vedením Wallacea a Moraya bola slabšia počtom aj výzbrojou, ale zaujala výhodné obranné postavenie. Angličania pod vedením grófa zo Surrey sa pokúsili prejsť cez most, na konci mostu ich ale zatlačili späť. Škóti podľa dopredu, pripraveného plánu most strhli a veľká časť anglických ťažkoodených rytierov sa po páde mostu utopila. Nanešťastie pre Škótov bol počas bitky Moray zranený a za tri mesiace zraneniam podľahol.
Ochrancom kráľovstva a veliteľom jeho armád.
Táto bitka dala Škótom nádej. Po nej bol William pasovaný na rytiera – pravdepodobne Robertom Bruceom – vyhlásený za Ochrancu Škótska a za veliteľa jeho armád počas neprítomnosti kráľa Jána Balliola. Zvyšok roka a začiatkom ďalšieho sa Wallace pokúšal stmeliť škótsku šľachtu. Keď v apríli 1298 vtiahli Angličania do Škótska, vyhýbal sa Wallace bitke.
21. júla 1298 sa konečne škótska a anglická armáda stretli v bitke. Wallace zaujal obranné postavenie takzvaný šiltron, ktorý tvorili štyri štvorce kopijníkov. Táto obranná hrádza z kopijí mala zastaviť anglickú ťažkú jazdu a zároveň poskytnúť krytie lukostrelcom a ľahkej jazde, ktorá mala po zastavení Angličanov využiť zmätok v ich radoch a rozohnať ich. Tento plán ale počítal so spoluprácou šľachtickej ťažkej jazdy, ktorá mala napadnúť anglický tyl a poraziť waleských lukostrelcov. 
Rytieri Walacea zradili a opustili pole. Ťažkopádna formácia Škótov nemohla v takejto situácii nijak manévrovať, čo využil anglický veliteľ, kráľ Eduard I. Pred útokom jazdy nechal lukostrelcov, aby „pripravili pôdu“. Oslabené šiltrony neboli schopné odolať náporu ťažkej jazdy a bitka tak skončila úplným zničením škótskej armády. 
Podobný plán použil Robert Bruce v bitke pri Bannockburne. Vďaka tomu, že jeho jazda zničila anglických lukostrelcov, skončila bitka rozhodujúcim víťazstvom Škótov.
Po prehratej bitke sa Wallace v septembri 1298 vzdal titulu Ochranca kráľovstva v prospech Roberta Brucea, grófa z Carricku a Johna Comyna z Badenochu, bratranca zajatého kráľa Jána. Dúfal, že svojím rozhodnutím donúti spolupracovať dvoch rivalov v boji o škótsky trón, čo sa mu aj čiastočne podarilo. V roku 1302 sa ale Bruce zmieril s anglickým kráľom. Odpor Škótov sa pomaly zrútil. Wallace sa pokúsil zabrániť úplnej porážke tým, že sa vydal hľadať podporu do Francúzska. Výsledok tejto misie je nejasný.
Wallaceho zajali po tom, ako ho zradil škótsky šľachtic. Došlo k tomu niekedy v lete 1305 pred 5. augustom. Previezli ho do Londýna, kde ho obvinili z vlastizrady. Keďže stále považoval za kráľa Škótska Jána Balliola, tvrdil že nemohol zradiť Eduarda I., ktorý nebol jeho kráľom a ani mu neprisahal vernosť.
Súd ho uznal vinným a keďže Eduard I. dúfal, že s jeho smrťou skončí odpor a zároveň zastraší Škótov, drasticky ho 23. augusta 1305 popravili. Tento predpoklad Eduardovi I. nevyšiel, už v roku 1306 sa mu znovu postavil na odpor Robert Bruce. Eduard I. sa vydal na ďalšie ťaženie do Škótska, ale po ceste zomrel.
William Wallace v kultúre.
O osobe Williama Wallacea, ako aj o bojoch škótov s Eduardom I. pojednáva film "Statočné srdce" (Braveheart) z roku 1995, v hlavnej úlohe s Melom Gibsonom.
K Williamovi Wallaceovi a jeho odkazu nepriamo referuje skladba The Clansman od britskej heavy metalovej skupiny Iron Maiden, ktorá bola vydaná na 11. štúdiovom albume skupiny Virtual XI.
Taktiež bol jeho príbeh prenesený do hry Age of Empires II, kde slúži ako výuková kampaň a objavil sa aj v datadisku pre hru Medieval II.

</doc>
<doc id="126029" title="Astronomická ročenka" url="https://sk.wikipedia.org/wiki?curid=126029">

Astronomická ročenka je ročenka, ktorá obsahuje súhrn najdôležitejších údajov o polohe Slnka, Mesiaca, planét, hviezd, ako aj o zatmeniach Slnka a Mesiaca, o zákrytoch hviezd, o konfiguráciách planét a iných úkazoch v danom roku a tabuľky na určovanie času a polôh. Výpočet polôh, efemeríd nebeských telies sa obyčajne udáva pre Slnko a planéty na každý deň, pre Mesiac na každú hodinu, pre hviezdy v intervale niekoľkých dní. Údaje v astronomických ročenkách sa počítajú v astronomických výpočtových strediskách pomocou počítačov.
Prvé tabuľky pohybu a polôh Slnka a Mesiaca zostavil Hipparchos v 2. storočí pred Kr. až na 600 rokov dopredu. V Ptolemaiovom "Almageste" z 2. storočia boli zachytené už presné predpovede zatmení Slnka a Mesiaca. Na základe dlhodobých pozorovaní boli v 11. storočí zostavené tabuľky polôh nebeských telies nazvané "Toledské tabuľky" (lat. Tabulae Toletanae). V 13. storočí, za vlády kastílskeho kráľa Alfonza X. Učeného, vznikli prepracovanejšie a presnejšie "Alfonzínske tabuľky" (lat. Tabulae Alphonsinae) založené na geocentrickom usporiadaní nebeských telies. V roku 1551 vyšli ďalšie tabuľky polôh nebeských telies, Reinholdove "Pruské tabuľky" (lat. Tabulae Prutenicae), založené už na heliocentrickom usporiadaní telies. Medzi najpresnejšie z historických tabuliek efemeríd patria "Regiomontanove tabuľky" z druhej polovice 15. storočia, ktoré používali moreplavci, napríklad aj Krištof Kolumbus a "Rudolfínske tabuľky" (lat. Tabulae Rudolphinae), ktoré zostavil Johannes Kepler v roku 1627.
Medzi najpoužívanejšie medzinárodné astronomické ročenky patria.
Pre širší okruh záujemcov sa na základe efemeríd zo svetových astronomických ročeniek vypracúvajú ďalšie astronomické ročenky, zohľadňujúce zemepisnú polohu jednotlivých krajín. U nás každoročne vychádza tradičná "Astronomická ročenka", v Česku "Hvězdářská ročenka".

</doc>
<doc id="128430" title="Alvin Toffler" url="https://sk.wikipedia.org/wiki?curid=128430">

Alvin Toffler (4. október 1928, New York, New York, USA – 27. jún 2016, Los Angeles, Kalifornia) bol americký futurológ, sociológ, novinár a publicista.
Spolu s manželkou Heidi založil a viedol strategickú poradenskú firmu Toffler Associates.
Pôsobil ako hosťujúci špecialista Russel Sage Foundation, hosťujúci profesor na Cornell University, člen New School for Social Research, korešpondent Bieleho domu. Zaoberal sa strategickým plánovaním, radil vládam a korporáciám. 
Bol držiteľom čestných doktorátov z oblasti literatúry, práva a vedy, vo Francúzsku dostal titul Officier de l´Orde des Artes et Lettres, v USA bol zvolený za člena American Association for the Advancement of science, bol čestným spolupredsedom Amerického výboru pre UNIFEM - organizácie OSN pre podporu rozvoja ženského hnutia. 
Alvin Toffler patrí medzi navýznamnejších a najvplyvnejších sociálnych mysliteľov druhej polovice 20. storočia a začiatku 21.storočia. Bol autorom viacerých kníh, v ktorých sa zaoberal prebiehajúcou transformáciou súčasnej civilizácie a jej budúcim smerovaním. 
Vlnový koncept vývoja civilizácie.
Je autorom trilógie "Šok z budúcnosti" - "Future Shock" (1970), "Tretia vlna" - " The Third Wave" (1980) a "Posun moci" - "Powershift" (1990), v ktorej predložil vlnový koncept vývoja civilizácie. Alvin Toffler je autorom mnohých ďalších kníh, z ktorých niektoré napísal spolu so svojou manželkou Heidi Tofflerovou.
Publikoval knihy "The Culture Consuments. A Study of Art and Affluence in America" (1964), "Future as a Way of Life" (1965), "The Schoolhouse in the City" (editor) (1968), Future Shock (1970), "The Futurists" (editor) (1972), "Learning for Tomorrow. The Role of the Future in Education" (editor) (1974), "The Eco-Spasm Report" (1975), "The Third Wave" (1980), "Previews and Premises" (1983), "The Adaptive Corporation" (1985), "Powershift. Knowledge, Wealth, and Violence at the Edge of the 21st Century" (1990), "War and Anti-War. Survival at the Dawn of the 21st Century" (spoluautor) (1993), "Creating a New Civilization. The Politics of the Third Wave" (spoluautor) (1995), "Revolutionary Wealth. How it will be created and how it will change our lives" (spoluautor) (2006). Je spoluautorom manifestu "Cyberspace and the American Dream: A Magna Carta for the Knowledge Age" (spoluautor)(1994).
V knihe "Future Shock" - "Šok z budúcnosti" sa Toffler zameral na zmeny v spoločnosti spôsobené nástupom nových technológií. Za hlavnú formu pohybu spoločnosti považuje Toffler adaptáciu spoločnosti. Šok z budúcnosti vzniká potom ako potreba, nutnosť a neschopnosť adaptovať sa na prebiehajúce zmeny. Šok z budúcnosti je podľa Tofflera, fenomén spojený s časom, je to výsledok zrýchleného tempa zmien v spoločnosti. Vzniká z tlaku novej spoločnosti na starú. Je to kultúrny šok vo vlastnej spoločnosti. 
Ďalšia Tofflerová kniha "The Third Wave" - "Tretia vlna" prináša obsiahlu analýzu zmien, ktoré transformujú starú industriálnu spoločnosť Druhej vlny na novú informačnú spoločnosť Tretej vlny. Základnou tézou Tretej vlny je podľa Tofflera skutočnosť, že opúšťame industriálnu spoločnosť. Prvá vlna, ktorá zodpovedala agrárnej revolúcii sa prevalila zemeguľou pred desaťtisíc rokmi a to veľmi pomaly, rýchlosťou asi 1 km za rok a trvala okolo 9 tisíc rokov. Potom približne pred 300 rokmi sa v Anglicku a v celej západnej Európe začala priemyselná revolúcia, ktorá zodpovedala Druhej vlne. Priemyselná revolúcia pretvorila ľudskú spoločnosť z agrárnej spoločnosti na spoločnosť industriálnu. Zmenil sa tým spôsob života ľudí, roľníci sa zmenili na robotníkov. Súčasná Tretia vlna je nemenej hlboká ako Druhá vlna, ale pohybuje sa rýchlejšie. Zatiaľ čo Prvá vlna potrebovala na uskutočnenie zmien 10 000 rokov, Druhá vlna na to potrebovala iba 300 rokov a Tretia vlna iba niekoľko desaťročí.
Vo svojej práci "Powershift" - "Posun moci" Toffler rozdeľuje ekonomiky na rýchle a pomalé. Rýchle ekonomiky sú ekonomikami informačnej spoločnosti a pomalé ekonomiky sú ekonomikami industriálnej spoločnosti. Tofflerová koncepcia rýchlych a pomalých ekonomík vychádza z rozdielnych systémov vytvárania bohatstva. Zatiaľ čo pomalé ekonomiky sú založené na pomalom systéme vytvárania bohatstva a ľudskej práci ako hlavnom zdroji bohatstva, rýchle ekonomiky sú založené na novom systéme vytvárania bohatstva a ten je založený na sproduktívnení vedomostí ako hlavnom ekonomickom zdroji. 
Nový systém vytvárania bohatstva generuje bohatstvo rýchlejšie ako obdobný systém v pomalých ekonomikách. Výsledkom je potom prerozdelenie čiže posun moci, a to tak ekonomickej ako i politickej. Vedomosti sa tak stávajú hlavným zdrojom ekonomickej i politickej moci jednotlivých krajín v globálnej ekonomike. Tretiu vlnu potom možno spojiť so systémom vytvárania bohatstva a znamená vlastne vlnovité šírenie nového systému vytvárania bohatstva a postupnú adaptáciu resp. neschopnosť adaptácie na tento systém.

</doc>
<doc id="134494" title="Banksy" url="https://sk.wikipedia.org/wiki?curid=134494">

Banksy je anglický graffiti umelec pochádzajúci z Bristolu. Špekuluje sa tiež, že švajčiarsky umelec Maître de Casson môže byť práve Banksy. Maître de Casson to na svojej webovej stránke popiera.
Banksyho diela sú často satirické a nesú politické, kultúrne alebo etické posolstvo. Jeho pouličné umenie (angl.: "street art"), ktoré kombinuje graffiti s využitím šablónovej techniky, sa objavilo v Londýne i v iných svetových mestách. Zatiaľ žije anonymne a nikto presne nevie, kto sa nachádza za prezývkou „Banksy“. Sú o ňom tiež natočené filmy „Banksy - Exit Through the Gift Shop“ z roku 2010 a „The Antics Roadshow“ z roku 2011.
Pre Season 22 kresleného seriálu Simpsonovci vymyslel pre epizódu 3 tzv. gaučový skeč, ktorý sa objavuje v každej časi Simpsonovcov. Pri tvorbe mal úplnú autorskú slobodu. 

</doc>
<doc id="147940" title="Kalorimeter" url="https://sk.wikipedia.org/wiki?curid=147940">

Kalorimeter je prístroj na meranie merného tepla látok alebo tepelného množstva premeneného pri chemických a fyzikálnych procesoch. Na meranie tepelnej kapacity sa ako najjednoduchší typ používa zmiešavací kalorimeter.
Zmiešavací kalorimeter je tepelne izolovaná nádoba s miešačkou (kovová alebo plastová palička so slučkou na konci) a teplomerom, ktorá sa používa na experimentálne určenie mernej tepelnej kapacity. V roku 1892 ho zostrojil nemecký vynálezca a konštruktér Hugo Junkers.

</doc>
<doc id="149765" title="Learn to Fly" url="https://sk.wikipedia.org/wiki?curid=149765">

„Learn to Fly“ je prvý singel americkej alternatívnej rockovej skupiny Foo Fighters, z ich albumu "There Is Nothing Left to Lose". Skladba bola vydaná v dvoch rozdielnych singloch v Spojenom kráľovstve v roku 1999. „Learn to Fly“ je jednou z najúspešnejších a najznámejších skladieb skupiny, pričom doosiahla 1. miesto v rebríčku Modern Rock Tracks. S 19. miestom v rebríčku Billboard Hot 100 je singel druhým najúspešnejším singlom v tomto rebríčku.
K singlu bolo vydané veľmi populárne hudobné video. Miestom kde sa odohráva je lietadlo, pričom video paroduje film "Pripútajte sa, prosím".
Na začiatku dvaja upratovači (hrá ich dvojica zo skupiny Tenacious D) schovajú niečo, čo sa javí ako drogy do kávovaru v lietadle. Každý, kto sa tejto kávy napije bude mať halucinácie a bude sa smiať. Ostatných ľudí v lietadle hrajú členovia Foo Fighters (oni sami, letušky, piloti, rôzni cestujúci atď.). Samotní členovia Foo Fighters sa kávy nenapijú keďže si dali čaj a podarí sa im let zachrániť a pristáť.
Video bolo natočené v Londýne v tréningovom lietadle. Hudobné video získalo cenu Grammy v roku 2001 v kategórii Best Short Form Music Video.

</doc>
<doc id="153160" title="AK-74" url="https://sk.wikipedia.org/wiki?curid=153160">

AK-74 je útočná puška sovietskej resp. ruskej výroby. Modernizovaná verzia AK-47, od ktorej sa líši tým, že je ľahšia, dlhšia a používa iný typ streliva. AK-47 používa kaliber 7,62 × 39 mm, kým AK-74 (iné variácie AK-47 používajú i kaliber 5,56 × 45 mm) používajú kaliber 5,45 × 39 mm. Zásobník je vyrobený z plastu a je menej zakrivený ako u AK-47. Má odlišnú úsťovú brzdu, ktorá znižuje spätný ráz. Pažba je vyrobená z laminátového dreva. Zbraň je možné rôzne modifikovať, napríklad môže mať podvesený granátomet GP-25, môže používať bajonet, rôzne optiky a puškohľady atď.
Navrhnutá bola v roku 1974, masovo sa začala vyrábať v roku 1976. Je niekoľko variácii tejto pušky. Základný model je služobná puška v ruskej armáde. Jej variácie AKS-74U a AKS-74 sú kompaktnejšie a prispôsobené pre výsadkárov, vodičov atď. Od roku 1985 sa vyrába model, ktorý nemal určité časti z dreva, ale z plastu. Potom existuje ešte guľomet odvodený od AK-74, nazývaný RPK-74.
Okrem Ruska ho používa mnoho iných krajín, najmä krajiny tretieho sveta a východného bloku, a aj rôzne teroristické skupiny, napr. Al-Kaida, Taliban, Hizballah a iné. Mimo Ruska bol licenčne vyrábaný v NDR, Bulharsku, Rumunsku a Poľsku.
AK–74M je modernizovaná verzia AK-74. Pažba, rukoväť a predpažbie je vyrobené z plastu vystuženého skleným vláknom. Pažba je sklopná, na ľavej strane je montáž optiky. Zbraň pracuje na princípe odberu prachových plynov z hlavne. Je ľahko ovládateľná a veľmi odolná. Má chrómovanú hlaveň, čo zvyšuje jej životnosť. Na jej konci je úsťová brzda, ktorá znižuje spätný ráz. 50% dielov je zhodných s AKM.
Zbraň sa rôzne modifikovať, môže mať napríklad podvesné granátomety GP-25, GP-30 a GP-34. Taktiež sa na ňu dá pripevniť optika, kolimátory, laserové zameriavače a bajonet, ktorý môže byť v kombinácii s puzdrom použitý na strihanie ostnatého drôtu. Je to momentálne najpoužívanejšia zbraň v ruskej armáde.
Od AK–74M je odvodený ľahký podporný guľomet RPK–74M. Ten má na rozdiel od staršej verzie plastové pažbenie. Rovnako ako AK–74M má sklopnú pažbu a montáž optiky.
AKS-74U je kompaktná (skrátená) verzia AK-74, ktorá má veľkosť samopalu. Na rozdiel od AK-74 má kratšiu hlaveň a nemôže mať nasadený bajonet. Môže byť rôzne modifikovaný, napr. môže mať pripevnenú optiku, tlmič alebo granátomet model BS-1. Tento model je určený pre výsadkárov, tankistov, špeciálne komandá, ako napr. Specnaz a pod.
Navrhnutý bol v roku 1974, o rok neskôr bol zaradený do služby. Okrem Ruska ho používa mnoho iných armád. Bol používaný v krajinách Varšavského paktu. Vyrábaný bol aj v Bulharsku, Číne a Juhoslávii.

</doc>
<doc id="159855" title="Univerzita Notre Dame du Lac" url="https://sk.wikipedia.org/wiki?curid=159855">

Univerzita Notre Dame du Lac, v angličtine University of Notre Dame du Lac, často skrátene "University of Notre Dame", je prestížna katolícka univerzita v štáte Indiana pri South Bende. Založili ju 26. novembera 1842 siedmi bratia z Kongregácie Svätého Kríža, na čele s Edwardom Sorinom.
"Notre Dame du Lac" znamená "Panna Mária od jazera". Časť "od jazera" je zrejme inšpirované niektorým z dvoch jazier v kampuse univerzity, ktorý v súčasnosti zaberá priestor 1 250 akrov.

</doc>
<doc id="160563" title="Kozorožec (znamenie)" url="https://sk.wikipedia.org/wiki?curid=160563">

Kozorožec ("Capricornus") je jedno z astrologických znamení, ktoré je asociované so súhvezdím Kozorožec. Slnko ním má prechádzať od 22. decembra do 20. januára, v súčasnosti a v skutočnosti od 15. januára do 12. februára. Opačné znamenie je Rak.
Podľa astrológie desiate znamenie zverokruhu, dom Saturna, z kovov sa mu priraďuje olovo, z minerálov ónyx a z farieb čierna. Slnko ním prechádza od 22. decembra do 20. januára; vďaka zimnému slnovratu a predĺženiu dňa nadobúda Kozorožec pozitívny aspekt.

</doc>
<doc id="161952" title="Priepasniansky potok" url="https://sk.wikipedia.org/wiki?curid=161952">

Priepasniansky potok (starší názov Priepasný potok) je potok na myjavských kopaniciach, v centrálnej časti okresu Myjava. Je to ľavostranný prítok Brezovského potoka, meria 6,2 km a je tokom V. rádu.
Pramení v Myjavskej pahorkatine na území obce Polianka, priamo na južnom okraji miestnej časti Dolná Polianka, južne od kóty 427,0 m v nadmorskej výške cca 390 m n. m. 
Od prameňa tečie sprvu na krátkom úseku na juh, potom sa oblúkom stáča na juhovýchod a pri osade Havlová sa stáča severojužným smerom. Ďalej preteká územím obce Priepasné, pri osade Blatniakovci priberá ľavostranný prítok z oblasti Podlipovca a postupne sa stáča na západ. Pri osade Petruchovci zľava priberá prítok spod Širokého Bradla (491 m n. m.), sprava prítok zo severovýchodného svahu Holubacieho vrchu (431,0 m n. m.), následne sa potok esovito stáča a pri osade Hrajnohovci z ľavej strany priberá prítok zo severoseverozápadného svahu Bradla (543,1 m n. m.). Ďalej ešte priberá pravostranný prítok zo západného svahu Holubacieho vrchu, ktorý ústi pri osade Jandova dolina, potok sa stáča juhozápadným smerom a na území mesta Brezová pod Bradlom (severne od mesta, pri osade Minárčiny) ústi v nadmorskej výške približne 285 m n. m. do Brezovského potoka.

</doc>
<doc id="173384" title="Briga" url="https://sk.wikipedia.org/wiki?curid=173384">

Briga je dvojsťažňová plachetnica s rahnovými priečnymi plachtami na oboch sťažňoch a vratiplachtou na hlavnom sťažni. Používala sa v 18.-19. storočí ako vojnová, obchodná či rybárska loď. Ako obchodná loď premávala prevažne po obchodných trasách popri pobrežiach, v menšej miere absolvovala aj oceánske plavby. Niektoré brigy sa využívali na lov veľrýb a lov tuleňov.
Výhodou bríg bola ich rýchlosť, vďaka čomu boli obľúbené aj medzi pirátmi a kapermi. Nevýhodou bolo, že rahnové plachty potrebovali pomerne veľkú posádku (7 až 16 ľudí), a preto boli obchodné brigy v 19. storočí nahrádzané škunermi, barkami a neskôr aj parníkmi. Brigy sú často zamienané s brigantínami, ktoré však majú iné oplachtenie.
Briga bola dlhá 30 až 50 metrov. Pomer dĺžky k šírke bol 4 až 5:1. Briga mala striedme tvary a ladné línie. Na hornej palube sa nestavali žiadne vysoké palubné nástavby a výzdoba bola veľmi obmedzená. Ozbrojené brigy mali zvyčajne 10 – 20 diel.
Briga má 2 sťažne - hlavný a menší predný. Na náčrte oplachtenia vpravo má.
Briga však môže mať aj ďalšie plachty; viac kosatiek, stehové plachty medzi sťažňami a na každom sťažni môže mať aj kráľovskú plachtu. Niektoré brigy z 19. storočia mali zdvojené košové alebo aj brámové plachty. Brigy sú teda vďaka prevahe priečneho oplachtenia menej vhodné na plavbu ostro na vietor ako napríklad škunery.
Niektoré brigatíny majú taktiež priečne plachty na oboch sťažňoch, ale od bríg sa líšia tým, že nemajú hlavnú dolnú plachtu. Ako hlavná plachta sa niekedy označuje ich vratiplachta, ktorá je výrazne väčšia ako na brige. 

</doc>
<doc id="183122" title="Slizolin" url="https://sk.wikipedia.org/wiki?curid=183122">

Slizolin (angl. Slytherin) je jedna zo štyroch fakúlt Rokfortskej strednej školy čarodejníckej v 7-dielnej sérií kníh o Harrym Potterovi. Propagačné farby fakulty sú zelená a strieborná. V erbe sa nachádza had, pretože zakladateľ sa vedel zhovárať práve s týmto stvorením. Vedúcim fakulty po 6. ročník bol prof. Severus Snape, potom prof. Horace Slughorn. 
Slizolin založil Salazar Slizolin (angl. Salazar Slytherin). Slizolinov najlepší priateľ zo štyroch zakladateľov bol práve Richard Chrabromil, avšak sa nezhodovali v otázke koho by mali učiť, lebo Slizolin uprednostňoval čistokrvných študentov a pohádali sa. Ešte pred odchodom z hradu vytvoril Tajomnú komnatu, ktorú môže otvoriť iba jeho potomok (čarodejník ovládajúci parselčinu - hadí jazyk) a vypustiť z nej všetko zlo, ktoré obsahuje (Bazilisk). Slizolin mal minimálne jedného potomka, z ktorého vznikol rod Gauntovcov. Jeho posledným potomkom bol Tom Marvolo Riddle čiže Lord Voldemort.
Duchom fakulty je Krvavý barón. Vieme o ňom, že bol zamilovaný do dcéry spoluzakladateľky Rokfortu Brunhildy Bystrohlavovej - Heleny, ktorú zavraždil a následne spáchal samovraždu v lesoch Albánska. Svoj žiaľ prejavuje hlučným strašením a hrkaním reťaze najčastejšie v Astronomickej veži. Spomínaná dcéra tiež ostala na hrade a je to duch Bystrohlavu, Sivá dáma.
„Vystopoval ma až do lesa, kde som sa ukrývala. Keď som sa s ním odmietla vrátiť, použil násilie. Barón mal vždy horkú krv, takže nahnevaný mojim odmietnutím a plný žiarlivosti na moju slobodu, ma prebodol. „Barón? Myslíte – ― „Áno, Krvavého baróna,― dopovedala Šedá dáma. Zdvihla svoj plášť a ukázala mu jedinú ranu na bielej hrudi. „Keď uvidel, čo urobil, premohla ho ľútosť. Vzal zbraň, s ktorou ma zbavil života a zabil sa ňou sám. Aj po toľkých storočiach stále ešte nosí okovy na dôkaz pokánia.
Harry Potter a Dary smrti, kapitola 29 - Stratený diadém.
Vstup do slizolinskej klubovne sa nachádza v podzemných žalároch Rokfortu. Vchod sa skrýva za kamennou stenou, na ktorej je vyobrazený had. Klubovňa sa nachádza pod jazerom, takže svetlo je tam zelené. Je plná lebiek a podobných vecí.

</doc>
<doc id="183150" title="Bystrohlav" url="https://sk.wikipedia.org/wiki?curid=183150">

Bystrohlav (angl. Ravenclaw) je jedna zo štyroch fakúlt Rokfortskej strednej školy čarodejníckej v 7-dielnej sérií kníh o Harrym Potterovi. Propagačné farby fakulty sú modrá a strieborná/medená. V erbe sa nachádza orol. Vedúcim fakulty je prof. Filius Flitwick.
Jej živlom je vzduch. Typické vlastnosti pre čarodejníkov tejto fakulty sú inteligencia, kreativita, ambície.
Bystrohlav založila Brunhilda Bystrohlavová (angl. Rowena Ravenclaw). Bystrohlavovej najlepšia priateľka zo štyroch zakladateľov bola Brigita Bifľomorová. Bystrohlavová mala dcéru, ktorá sa volala Helena. Vlastnila diadém, ktorý jeho nositeľovi dáva rozum a inteligenciu. Tento diadém sa stratil už pred stáročiami. Schovala ho Helena Bystrohlavová, ktorá ho ukradla svojej matke, aby bola bystrejšia. Brunhilda Bystrohlavová si nemohla dovoliť takýto škandál, a tak radšej tajila, že sa stratil. Od tej chvíle sa láska pre jej dcéru úplne vytratila. Existuje určitý náznak, že Brunhilda Bystrohlavová nemá priameho potomka, pretože jej dcéra tragicky zahynula.
Duchom fakulty je Sivá dáma, vlastným menom Helena Bystrohlavová. Miloval ju Krvavý barón. Ona jeho lásku neopätovala a ten ju v záchvate zúrivosti prebodol a potom spáchal samovraždu. Odvtedy je duchom Slizolinu na Rokforte.
Vstup do bystrohlavskej klubovne sa nachádza v západnej veži Rokfortu. Vchod sa skrýva za brnením rytiera. V prostriedku je socha zakladateľky v skutočnej veľkosti. Chlapčenské a dievčenské spálne sú tak ako v chrabromilskej po schodoch vľavo a vpravo.
Do Bystrohlavu sa nedá dostať pomocou hesla, pretože žiadne nemajú. Študent musí správne odpovedať na logickú otázku, ak odpovie zle, musí čakať na nejakého spolužiaka, ktorý odpovie za neho správne.
Bystrohlav pohľadom triediaceho klobúka.
 Mnohí budú v Bystrohlave,
 predsa hlavy bystré ste,
 tam vždy posielam len takých,
 čo majú um na mieste.
 Bystrohlavová najmúdrejších brala.
 Bystrohlavová na to: "Učme
 len takých, ktorí chápu všetko."
 Tajomstvám len tých s bystrou mysľou
 Bystrohlavová naučila...

</doc>
<doc id="212322" title="Ján Novák (1985)" url="https://sk.wikipedia.org/wiki?curid=212322">

Ján Novák (6. marec 1985) je slovenský futbalový útočník. V súčasnosti hrá za treťoligový klub TJ Mladosť Kalša.
Ján Novák je odchovancom trebišovského futbalu. V lete 2006 prestúpil do MFK Košice. V sezóne 2006/2007 nastúpil do 20 zápasov a v nich zaznamenal 2 góly. V nasledujúcej sezóne sa mu podaril unikátny zápis do dejín slovenského futbalu. V dvoch po sebe idúcich domácich corgoňligových zápasoch strelil dokopy 8 gólov. Proti Sencu sám rozhodol o výhre 4:0 a o dve kolá sa postaral o výhru 6:2 proti Dubnici. Druhý štvorgólový zápis mu vynieslo vtedajšie prvé miesto v boji o titul Kráľa strelcov.
16.8.2009 dal v zápase proti Trnave opäť 4 góly, ale ani to nestačilo na výhru Košíc, ktoré v divokom zápase prehrali 4:5. Stal sa tak prvým hráčom, ktorý v Corgoň lige dal 4 góly na súperovom ihrisku. Záujem oňho prejavil Fulham FC.
28. februára 2013 sa upísal Tatranu Prešov na 3 roky. Od roku 2018 Ján Novák opätovne hrá za Slavoj Trebišov. 
Debutoval v zápase proti Turecku, keď sa na ihrisko dostal v nadstavenom čase druhého polčasu. 
"(Stav k: 19. októbru 2009, 19:25 SELČ)"

</doc>
<doc id="240236" title="FC Porto" url="https://sk.wikipedia.org/wiki?curid=240236">

FC Porto (celý názov Futebol Clube do Porto) je portugalský futbalový klub so sídlom v Porte. Klub bol založený 28. septembra 1893 ako "Football Club do Porto". Svoje domáce zápasy hráva od novembra 2003 na štadióne Estádio do Dragão. V sezóne 2003/2004 vyhralo Ligu majstrov a rok predtým aj Pohár UEFA.
FC Porto a Slovensko.
Svojho času v klube pôsobil aj slovenský reprezentant Marek Čech.
V sezóne 2005/2006 prehralo s Artemediou Bratislava na domácom štadióne 2:3, a to ešte vyhrávalo 2:0. V odvete remizovalo 0:0, pričom nemecký rozhodca Markus Merk neodpísal pokutový kop po Pepeho ruke v pokutovom území Porta.
 
</doc>
<doc id="270260" title="Karpatský euroregión" url="https://sk.wikipedia.org/wiki?curid=270260">

Karpatský euroregión je jedným z najväčších a najstarších euroregiónov v krajinách bývalého Východného bloku. Združuje pohraničné teritóriá v oblasti Východných Karpát až piatich krajín: Slovenska, Maďarska, Poľska, Rumunska a Ukrajiny. Na rozlohe 145 153 km2 s okolo 15 miliónov obyvateľov zahŕňa nasledujúce regióny.
Euroregión vznikol v roku 1993 podpisom zmluvy v Debrecíne, kedy zakladajúcimi štátmi boli Poľsko, Ukrajina a Maďarsko. V roku 1997 sa pripojilo Rumunsko a v roku 1999 aj Slovensko. Najvyšší orgán "Rada euroregiónu" zasadá dvakrát ročne na miestach určených na princípe rotácie. Jej predseda je volený na obdobie dvoch rokov taktiež na princípe rotácie.
Slovenskú stranu v zoskupení reprezentujú východoslovenské regióny na úrovni štátnej správy - Košický kraj a Prešovský kraj, na úrovni samosprávy Košický samosprávny kraj a viac ako 100 miestnych samospráv. "Národná kancelária" za Slovensko s názvom Karpatský euroregión Slovensko má sídlo v Košiciach s pobočkou v Prešove a eurocentrom v Sobranciach.

</doc>
<doc id="278970" title="Česko-slovenská televízia" url="https://sk.wikipedia.org/wiki?curid=278970">

Česko-slovenská televízia (súdobé písanie do roku 1990 len, v rokoch 1990–1992 aj "Československá televízia" ; po česky "Československá televize"; skr. ČST) bola štátna (ku koncu svojej existencie verejnoprávna) organizácia, ktorá zabezpečovala televízne vysielanie v Česko-Slovensku od roku 1953. Do roku 1959 fungovala ako spoločná rozpočtová organizácia s Česko-slovenským rozhlasom. ČST bola členom Intervízie.
ČST zanikla spolu s ČSFR dňa 31. decembra 1992. Jej faktickými nástupcami sú Česká televize a bývalá Slovenská televízia (dnes Rozhlas a televízia Slovenska), ktoré však právne vznikli už pred zánikom ČST ako paralelné nové inštitúcie.
ČST mala dlho spočiatku jeden program a časovo obmedzené vysielanie. Denné vysielanie sa začalo v roku 1959. 
10. mája 1970 začal vysielať aj druhý program (ČST 2), ktorý bol koncipovaný ako národný, išlo teda fakticky o dve stanice (tzv. národné okruhy) - jednu českú pre Česko a jednu slovenskú (Slovenský okruh) pre Slovensko. Prvý program bol naopak koncipovaný celoštátne a vysielal dvojrečovo česky a/alebo slovensky. Po novembri 1989 bol prvý program premenovaný na federálny okruh F1 a dovtedajší druhý program na českú ČTV a slovenskú S1; národné okruhy sa stali úplne samostatnými vysielacími okruhmi. Na treťom okruhu, ktorý predtým niekoľko rokov vysielal sovietsku televíziu, bol 14. mája 1990 spustený tretí program OK 3, ktorý prevažne preberal vysielanie rôznych zahraničných staníc, a ktorý bol na Slovensku 6. júna 1991 nahradený obdobným vysielaním stanice TA3.
Aj ako ostatné médiá podliehala ČST silnej cenzúre. V šesťdesiatych rokoch bola súčasťou procesu spoločenského uvoľňovania a v auguste 1968 zabezpečovala niekoľko dní vysielanie po okupácii Česko-Slovenska. Po roku 1969 sa naopak stala súčasťou normalizácie ako ďalšie štátne médiá. V priebehu nežnej revolúcie sa zamestnanci ČST veľmi rýchlo pridali na stranu protestujúcich a umožňovali tak šírenie dôležitých správ a prenosov z demonštrácií.

</doc>
<doc id="282628" title="Profesor (pracovné označenie)" url="https://sk.wikipedia.org/wiki?curid=282628">

Profesor je pracovné označenie stredoškolského učiteľa. Ide však o pomenovanie a nie titul ("prof."), preto ho nemožno používať pred menom alebo ostatnými akademickými titulmi. Označenie profesor sa používa v rámci zdvorilosti. 
Označovanie učiteľov na vyššom stupni vzdelávania podstatným menom profesor má na Slovensku stáročnú tradíciu. Napr. ukážka z 18. storočia "Martin Morgenbesser, slobodny nationalskeg sskolj profesor". Aj zákonné úpravy z rokov 1919, 1926 a nariadenie vlády z roku 1934 im tento titul priznávalo.

</doc>
<doc id="311318" title="Petr Muk" url="https://sk.wikipedia.org/wiki?curid=311318">

Petr Muk (4. február, 1965, Český Krumlov – 24. máj 2010, Praha) bol český spevák a hudobník. Vyštudoval stavebnú priemyslovku v Českých Budějoviciach. Od svojich pätnástich rokov hral a spieval s rôznymi punkovými a undergroundovými skupinami. V rokoch 1985 až 1993 bol vedúcou osobnosťou skupiny Oceán, neskôr v rokoch 1992 až 1996 v skupine Shalom.
Od roku 1997 kedy vydal prvý sólový album vystupoval ako samostatný interpret, často aj v muzikáloch (Rusalka, Johanka z Arku, Galileo). V roku 2004 vydal a koncertným turné podporil mini-album "Oh L'Amour" obsahujúce české verzie piesní skupiny Erasure, s ktorou ako ich predkapela prešiel Anglicko.
Okrem vlastných sólových hitov („Loď ke hvězdám“, „Neusínej“, „Tančíš sama“) sa preslávil aj viacerými coververziami. Už so Shalomom nahral baladu „Bon soir, mademoiselle Paris“ z repertoáru skupiny Olympic, prespieval aj „Stín katedrál“ Václava Neckářa a neskôr aj „Zrcadlo“ Karla Černocha.

</doc>
<doc id="315530" title="PET fľaša" url="https://sk.wikipedia.org/wiki?curid=315530">

PET fľaša je fľaša z PET, vyrábajú sa tepelným sformovaním z PET predliskov. 
Plastové fľaše boli po prvýkrát komerčne vyrobené v roku 1947. Pre svoju vysokú cenu však boli do 60. rokov 20. storočia, kedy bol vynájdený tvrdený polyetylén, pomerne zriedkavé. Po masovom zavedení do výroby, v 90. rokoch 20. storočia ako baliaci prostriedok v potravinárskom priemysle, sa pre svoju nízku hmotnosť a nízku cenu v porovnaní so sklenenými fľašami stali veľmi populárnymi. V Nemecku bola PET fľaša prvýkrát uvedená firmou Coca-Cola Company. Pri niektorých produktoch celkom nahradili pôvodné sklenené fľaše, výnimkami zostalo víno a pivo, ktoré sú stále bežne predávané v sklenených fľašiach.
Na Slovensku sa ročne vyrobí približne 30 tisíc ton PET fľaší. Z tohto množstva sa však k recyklátorom dostane len približne 12 tisíc ton. Najväčší recyklátor Greentech Slovakia ich v Banskej Bystrici spracuje približne 40 tisíc ton. Menší recyklátor General Plastic, je v Kolárove.

</doc>
<doc id="334398" title="Meteorologická stanica" url="https://sk.wikipedia.org/wiki?curid=334398">

Meteorologická stanica (skratka MS; hovorovo meteostanica) je zariadenie na stanovené meteorologické pozorovanie a meranie meteorologických prvkov podľa dohodnutých medzinárodných alebo vnútroštátnych postupov.
Vybavenie konkrétnej stanice sa líši podľa jej účelu. Medzi obvykle používané meteorologické prístroje patrí ortuťový alebo liehový teplomer, ortuťový barometer (obe zvyčajne uložené v meteorologickej búdke), anemometer, vlasový vlhkomer, zrážkomer, heliograf a pod. V súčasnosti sa v závislosti od požiadaviek regiónu a zmien v klíme montujú senzory na meranie UV žiarenia, slnečnej intenzity a radiácie, oblačnej intenzity, viditeľnosti (kvôli hmle, smogu, inverzii), chemické a dymové detektory, seizmické a iné. 
Meteorologická stanica musí byť umiestnená vo vhodnom prostredí a mnoho parametrov sa sníma elektronicky. Moderné prístroje umožňujú okamžité odosielanie nameraných dát do centrály, namiesto nutnosti odčítania nameraných dát fyzickou prítomnosťou meteorológa.
Okrem meteorologických staníc používaných meteorológmi sa meteorologickou stanicou nazýva i zariadenie merajúce rôzne meteorologické javy, určené pre širokú verejnosť. Zariadenie má zvyčajne vonkajší senzor na meranie teploty a vlhkosti vzduchu, drahšie zariadenia obsahujú aj zrážkomer a anemometer.
Stanice môžeme rozdeliť na dva základné druhy.
Členenie podľa účelu (československé delenie z roku 1982).
Sieť staníc na Slovensku.
Slovenský hydrometeorologický ústav (SHMÚ) evidoval k 1. januáru 2008 98 meteorologických staníc. Profesionálnych meteorologických staníc je 20, z toho 6 sa nachádza na letiskách v Bratislave, Košiciach, Poprade, Sliači, Žiline a Piešťanoch a zvyšných 14 v lokalitách Bratislava-Koliba, Nitra-Janíkovce, Hurbanovo, Prievidza, Dudince, Lučenec-Boľkovce, Liesek, Telgárt, Chopok, Štrbské Pleso, Lomnický štít, Stropkov-Tisinec, Kamenica nad Cirochou a Trebišov-Milhostov. V posledných rokoch sa rozširuje najmä sieť automatických meteorologických staníc, ktorých počet v roku 2015 bol 93 a rovnomerne pokrývali celé územie Slovenska. SHMÚ disponoval 3884 pozorovacími objektmi štátnej hydrologickej a meteorologickej siete. Centrálnym pracoviskom pre predpoveď počasia je pracovisko SHMÚ na bratislavskej Kolibe.
Špeciálne poslanie má sieť meteorologických radarov SHMÚ, ktoré sa nachádzajú na Malom Javorníku, Špaňom laze, Kojšovskej a Kubínskej holi.

</doc>
<doc id="433001" title="László Kövér" url="https://sk.wikipedia.org/wiki?curid=433001">

László Kövér (29. december 1959, Pápa, Maďarsko) je maďarský politik, zakladajúci člen pravicovej strany Fidesz a súčasný predseda maďarského parlamentu. Z výkonu tejto funkcie bol oprávnený po rezignácií prezidenta Pála Schmitta dňa 2. apríla 2012 užívať kompetencie hlavy štátu (stal sa dočasným prezidentom Maďarska) do 10. mája 2012, kedy sa úradu oficiálne ujal novozvolený prezident János Áder.
V decembri v roku 2015 povedal denníku "Právo", že sa Česko a Slovensko nemali nikdy stať súčasťou EU, ak majú zákony vychádzajúce z kolektívnej viny (myslené Benešové dekréty).

</doc>
<doc id="456619" title="Festival Glastonbury" url="https://sk.wikipedia.org/wiki?curid=456619">

Festival Glastonbury je hudobný festival, ktorý sa od roku 1970 uskutočňuje každý rok v anglickom meste Pilton. Patrí medzi multižánrové festivaly (rock, indie rock, dance, world music, elektronická hudba, reggae, folk), priestor je vyčlenený aj pre divadlo, tanec a kabaret.
Vznik festivalu ovplyvnila éra hippies. Prvý ročník sa konal pod názvom Pilton Festival a navštívilo ho 1500 účastníkov. Odvtedy sa festival vypracoval na jednu z najdôležitejších hudobných akcií leta, vystúpili tu napr. Led Zeppelin, David Bowie, Paul McCartney, Metallica, Foo Fighters, New Order, Oasis, Radiohead, R.E.M., The Smiths, The Cure, Lou Reed, Beastie Boys alebo U2. 
V roku 2019 obsahovala festivalová ponuka cez 2 800 rôznych predstavení na 79 pódiách, návštevnosť bola okolo 200 000 ľudí.
Hoci každý rok postihuje festival vlna dažďov až záplav, o lístky je enormný záujem. V roku 2018 sa 135 000 vstupeniek predalo za 36 minút.

</doc>
<doc id="492911" title="Ženské domovy" url="https://sk.wikipedia.org/wiki?curid=492911">

Ženské domovy je názov budovy v Prahe 5 na Smíchove, postavenej v 30. rokoch 20. storočia ako ubytovacie zariadenie pre slobodné pracujúce ženy. Od roku 2002 je budova v súkromnom vlastníctve a po celkovej rekonštrukcii slúži ako polyfunkčný objekt zahrňujúci okrem bývania aj kancelárske a obchodné priestory, reštauráciu a hotel.
Sedemposchodová budova v tvare písmena H bola postavená v roku 1933 vo funkcionalistickom štýle podľa návrhu architekta Josefa Hlaváčka na mieste niekdajšej smíchovskej plynárne. Stavba vznikla z podnetu „"Kuratória pre zlepšenie bytových pomerov mladých žien"“ pod záštitou Alice Masarykovej, ktorá budovu v roku 1933 slávnostne otvorila. Ženské domovy mali slúžiť ako príklad riešenia bytovej situácie mladých, slobodných, zamestnaných žien, a to predovšetkým tých mimopražských. V budove so železobetónovým skeletom bolo celkom 900 miestností, okrem izieb tiež tri veľké sály: divadlo, telocvičňa a premietacia sála s reštauráciou. Podľa pôvodných stanov sa byty poskytovali ženám len na dva roky.
Počas druhej svetovej vojny tu Nemci zriadili lazaret, ktorý tu fungoval až do roku 1945. Po vojne sa do Ženských domovov vrátili pôvodné obyvateľky, ktorých tu žilo až 1400 v 850 izbách. Budova podliehala správe obvodného národného výboru a získala štatút „ubytovacieho zariadenia neverejného typu“. Dekréty na izbu či lôžko vydával žiadateľkám bytový odbor. V rokoch 1950–1990 bola údržba objektu zanedbávaná a budova chátrala. V 70. rokoch 20. storočia došlo k čiastočnej zmene dispozičného usporiadania pôvodných spoločenských priestorov. V 80. rokoch prebehla celková oprava vonkajšieho plášťa budovy, ktorá nerešpektovala pôvodné farebné a materiálové riešenie fasád. Po roku 1989 prešli Ženské domovy postupne do správy Mestskej časti Praha 5. Tá budovu v roku 1994 prenajala súkromnej firme, ktorá ju v roku 2002 odkúpila a previedla na etapy celkovú rekonštrukciu, ktorej súčasťou bola aj obnova obvodového plášťa podľa návrhu architekta Miroslava Čecha. V roku 2004 bolo na budove Ženských domovov pristavané ďalšie poschodie podľa návrhu architekta Davida Bartouška, ktoré slúži ako hotel Akcent o kapacite 140 lôžok.

</doc>
<doc id="509381" title="Ivo Nesrovnal" url="https://sk.wikipedia.org/wiki?curid=509381">

JUDr. Ivo Nesrovnal, LL.M. (19. máj 1964, Bratislava) je slovenský advokát, politik a bývalý primátor Hlavného mesta SR Bratislavy.
Vyštudoval Právnickú fakultu Univerzity Komenského v Bratislave, ktorú úspešne ukončil v roku 1986 obhajobou diplomovej práce na tému: "Ochrana práv občanov v občianskom súdnom konaní". Neskôr študoval na viacerých zahraničných univerzitách. V deväťdesiatych rokoch pracoval v kancelárii prezidenta Václava Havla v Prahe ako právnik. Pred vstupom do politiky trinásť rokov spoluviedol pobočku renomovanej medzinárodnej advokátskej kancelárie Gleiss Lutz Rechtsanwälte pre Česko a Slovensko. Je členom Slovenskej advokátskej komory a Českej advokátskej komory.
Profesionálnu dráhu začal v Slovenskej akadémii vied. Ako interný ašpirant sa venoval právu ochrany životného prostredia. Ochrana životného prostredia bola aj témou semináru, ktorý viedol na Prírodovedeckej fakulte Univerzity Komenského.
V deväťdesiatych rokoch pracoval v kancelárii prezidenta Václava Havla v Prahe ako právnik so zameraním na ochranu ľudských práv.
Pred vstupom do politiky spoluviedol trinásť rokov (1992 – 2005) pobočku renomovanej medzinárodnej advokátskej kancelárie Gleiss Lutz Rechtsanwälte pre Česko a Slovensko, ktorá sa špecializuje na medzinárodné transakcie, prevzatia, fúzie a akvizície, právo Európskej únie, ochranu hospodárskej súťaže, bankovníctvo, cenné papiere, nehnuteľnosti, projekty na „zelenej lúke“ a duševné vlastníctvo.
Od roku 2009 pôsobil ako poslanec zastupiteľstva Hlavného mesta Bratislavy, ako poslanec zastupiteľstva Bratislavského samosprávneho kraja /BSK/ a paralelne ako podpredseda BSK za stranu SDKÚ-DS. Bol predsedom komisie finančnej stratégie a pre nakladanie s majetkom mesta a predsedom grémia predsedov poslaneckých klubov pri mestskom zastupiteľstve Hlavného mesta Bratislavy. Zároveň pôsobil aj ako predseda Krajskej organizácie cestovného ruchu v rámci Bratislavského samosprávneho kraja.
V auguste 2014 vystúpil zo strany SDKÚ-DS a rozhodol sa ako nezávislý kandidát kandidovať na post primátora Bratislavy. V komunálnych voľbách 2014 získal 50 630 hlasov, o vyše 10 000 hlasov predbehol bývalého primátora Milana Ftáčnika a bol zvolený, za primátora Hlavného mesta SR Bratislavy. Post primátora opätovne obhajoval aj v komunálnych voľbách 2018, ako nezávislý, v ktorých neuspel, obsadil 3. miesto s 18.4% a prenechal kreslo novozvolenému primátorovi Matúšovi Vallovi.

</doc>
<doc id="518839" title="Ivančický viadukt" url="https://sk.wikipedia.org/wiki?curid=518839">

Ivančický viadukt je železničný most na trati Brno – Hrušovany nad Jevišovkou cez údolie rieky Jihlavy. Nachádza sa na rozhraní katastrov Ivančic a Moravských Bránic v okrese Brno-venkov. Pôvodný viadukt bol prvým celoželezným mostom v Rakúsku-Uhorsku, dokončený bol v roku 1870. Súčasný most (tzv. Nový Ivančický viadukt) bol sprevádzkovaný v roku 1978.
Pri stavbe železnice z Viedne do Brna musela trať prekonať aj široké a pomerne hlboké údolie rieky Jihlavy, ktoré bolo preklenuté viaduktom. Šlo o jednokoľajný oceľový priehradový železničný most s hornou mostovkou dlhý , niveleta koľaje bola vo výške nad hladinou rieky. Päť pilierov sa skladalo zo štyroch liatinových rúr s betónovou výplňou, ktoré boli ukotvené v murovaných sokloch. Náklady na stavbu viaduktu, ktorá prebiehala v rokoch 1868 – 1870, dosiahli čiastku približne 755 tisíc zlatých, spotrebovaných bolo 1238 ton železa a 296 ton liatiny. Ku sprevádzkovaniu trate Střelice – Hrušovany nad Jevišovkou došlo 15. septembra 1870.
V roku 1892 museli byť pôvodné piliere nahradené pretože dochádzalo k poruchám liatinových rúr. Piliere boli nanovo postavené ako železná priehradová konštrukcia, prestavba bola vykonaná za minimálnych výluk počas 6 mesiacov.
Medzi používané mená patril Jihlavský, Kounický alebo Branický viadukt, názov Ivančický viadukt je používaný od roku 1925. Mostu sa hovorilo tiež „Eiffelův most“, bolo tak zrejme usudzované podľa nápadnej podobnosti medzi viaduktom a Eiffelovou vežou, žiadny prameň však projekt ani stavbu mosta s Gustavom Eiffelom nespája. Hlavným projektantom bol inžinier Karl von Ruppert, stavbu vykonala francúzska Železiarenská firma Cail et comp.
Prevádzka na starom viaduktu bola ukončená 9. novembra 1978, ten istý rok bol tiež zaradený medzi technické pamiatky. Od roku 1979 sa o neho staralo Technické muzeum v Brně, začal však rýchlo chátrať. V roku 1987 sa vrátil pod správu dráh, pretože múzeum nemalo prostriedky na jeho údržbu. Z dôvodu nestabilného podložia tiež pozvoľne klesala Hrušovanská podpera a v roku 1991 bol stav mosta už havarijný a musel byť urýchlene riešený. Pôvodnému plánu celý most demontovať zabránilo ministerstvo kultúry, takže odstránená bola len časť prvého poľa mostovky (bližšie k Moravskému Krumlovu). Kvôli nedostatku financií odovzdali České dráhy v roku 1998 oceľovú konštrukciu (murované pätky a opory zostali v majetku ČD a v ďalších rokoch prešli do vlastníctva SŽDC) do majetku Ivančic, ale ani mesto nemalo peniaze na jeho údržbu a zabezpečenie (došlo tu aj k smrteľnému úrazu a vážnym zraneniam nepovolaných osôb). V septembri 1998 bola veľká časť mosta ministerstvom kultúry vyňatá zo zoznamu pamiatok, potom ju mesto predalo za 630-tisíc korún firme Schwarzmüler & Sohn CZ, ktorá väčšinu viaduktu v dňoch 3.-6. septembra 1999 demontovala.
Zachované bolo iba jedno krajné pole mostovky (najbližšie k Moravským Brániacim) s pilierom a podperou, ktoré zostalo kultúrnou pamiatkou.
Od roku 2000 prebiehalo statické zabezpečenie, otryskanie a nanášanie ochranného náteru na oceľové prvky zvyšnej časti mosta, kvôli nedostatku finančných prostriedkov však tieto práce neboli nikdy dokončené, takže sa opravy dočkalo iba z dochovanej mostovky.
Pretože starý most už svojou nosnosťou nestačil a prejavovali sa na ňom niektoré závady, bolo v polovici 60. rokov 20. storočia rozhodnuté postaviť nový viadukt. Jeho návrh so spojitým oceľovým nosníkom komorového prierezu bol dokončený brnianskym strediskom Štátneho ústavu dopravného plánovania v roku 1965, konečná štúdia bola vypracovaná v roku 1968 a o rok neskôr došlo k schváleniu projektovej úlohy ministerstvom dopravy. Stavbu, ktorá bola začatá v roku 1972, realizovalo Železniční stavitelství Brno, oceľovú konštrukciu vyrobili Vítkovické ocelárne, mostárne vo Frýdku-Místku. Prevádzka na novom moste sa začala 9. novembra 1978, v ten istý deň ráno bola ukončená prevádzka po starom viaduktu, potom nasledovala niekoľkohodinová výluka kvôli prepojovaniu tratí. Hlavný oceľový nosník jednokoľajného mosta má dĺžku , niveleta koľaje je vo výške nad hladinou rieky. Päť pilierov bolo realizovaných formou plnostennej oceľovej rámovej konštrukcie. Nový most, pre ktorý je používaný názov Nový Ivančický viadukt, bol postavený súbežne so starým, vzdialený je po prúde rieky.

</doc>
<doc id="550874" title="Marica" url="https://sk.wikipedia.org/wiki?curid=550874">

Marica je rieka v Bulharsku, Grécku a Turecku. Ide o najdlhšiu rieku Balkánskeho polostrova. Pramení v pohorí Rila, následne prechádza bulharským územím smerom na východ a juhovýchod. Na úseku 16 kilometrov tvorí bulharsko-grécku hranicu a následne ďalších 185 km grécko-tureckú hranicu. V Edirne mení smer na juh a potom na juhozápad. Vlieva sa do Egejského mora. Hlavné prítoky sú Arda, Strjama, Topolnica a Tundža. Rozloha jej povodia je približne 53 000 metrov štvorcových. Rieka je splavná minimálne po Edirne.
Najstarším známym menom rieky je názov Euros približne zo 7.6. stor. pred Kristom. Indoeurópske ewru a starogrécke εύρύs (eurus) v preklade znamenali široký. Pôvodný kmeň slova sa postupom času premenil na br (βρ) a rieka preto niesla v staroveku a stredoveku názov Hébros (, iný prepis: Hebros) alebo . Dochoval sa aj spis neznámeho autora z obdobia antiky, ktorý spomína, že sa rieka v minulosti ešte pred tým sa nazývala Rombos. V rímskej cestovnej mape zo 4. storočia je zapísaná pod názvom Ebrus a v roku 1154 ju vo svojej práci spomenul arabský geograf pod názvom Marizo. Meno môže pochádzať z názvu hory nachádzajúcej sa neďaleko ústia rieky známej v staroveku ako , po latinsky "Merit(h)".
Názov v hornej časti toku.
V hornej časti toku je rieka Marica známa pod názvom Goľama Marica (, doslova "Veľká Marica"). Názov Marica rieka prijíma potom, čo sa do nej na území Východnej Rily pri horskej chate Marica v nadmorskej výške vleje jej prítok "Prava Marica" 
Rieka pramení v bulharskom pohorí Rila  v oblasti karu Mariški cirkus pod vrchom Mančo pri skupine vysokohorských jazier Maričini ezera 5 km východne od Musaly v nadmorskej výške a tečie sprvu severným smerom, kde najskôr v hornej časti toku preteká najskôr hlbokou úzkou dolinou husto zarastenou ihličnatým lesom a neskôr pri meste Dolna Baňa pretína podlhovastú kotlinu Kostenecko-Dolnobaňska kotlovina. Neskôr vytvára prielom Momina klisura a pri meste Belovo opúšťa pohorie Rila a pokračuje na dlhom úseku východným smerom Hornotráckou nížinou. Ešte na území pohoria Rila preteká mestami Dolna Baňa, Kostenec a Belovo, neskôr aj mestami Pazardžik, Stambolijski, Plovdiv, Dimitrovgrad, Simeonovgrad, Ľubimec a Svilengrad. Okrem miest sa na toku nachádza aj veľký počet dedín. Vytvára bulharsko-grécku hranicu a pri dedine Kapitan Andreevo opúšťa bulharské územie. Následne vytvára grécko-tureckú hranicu a popri Edirne pokračuje južným smerom k Egejskému moru, kde vytvára rozsiahlu deltu a v blízkosti mesta Alexandrupoli ústi.
Je najdlhšou riekou Balkánskeho polostrova. V hornej časti toku tečie hlbokou úzkou dolinou a neskôr vytvára aj roklinu Momina klisura. V rámci jej prietoku Hornotráckou nížinou tečie na väčšej časti toku širokým korytom s dvomi zúženiamipri dedine Skobelevo a pri meste Charmanli, kde vytvára prielom pod názvom Charmanlijski prolom 
Je dlhá a odvodňuje územie s rozlohou , z toho 2/3 v Bulharsku, 27,5% v Turecku a 6,5% v Grécku. Odvodňuje severnú a východnú časť pohoria Rila, takmer celé Rodopy (okrem južných a juhovýchodných častí), takmer celé pohorie Sredna gora‎ (okrem západných a severných svahov podcelku Ichtimanska Sredna gora), väčšiu časť južných svahov Strednej a Východnej Starej planiny ako aj nížiny (tzv. Podbalkánske kotliny) a pahorkatiny (Tundžanská oblasť) v povodí toku. Predstavuje centrálnu a západnú časť východoegejského vodozberného povodia.
Vodné stavy sú veľmi premenlivé; v zime a na jar dosahujú až do 240 m³/s, v letnom období výrazne klesá a dosahuje priemerne len 19 m³/s. Najvodnatejšími mesiacmi sú marec a apríl, najmenej vody preteká korytom rieky v auguste. Priemerný ročný prietok pri meste Svilengrad je približne 110 m³/s. Prietok znižuje aj odber vody na zavlažovanie, ktoré má veľký význam pre hospodárstvo v Hornotráckej nížine. Povodie rieky Marica je totiž významným poľnohospodárskym regiónom, kde sa pestuje predovšetkým vinič, zelenina, ovocie, tabak a bavlna, ale aj iné poľnohospodárske kultúry. Teplota vody kolíše od 0,5°C v zime po maximálne 27,5°C v letnom období. V minulosti bola Marica často využívaná na splavovanie tovaru na pltiach. V súčasnosti je na mnohých miestach koryto rieky umelo korigované. V doline Marice popri rieke vedie jedna z hlavných dopravných trásako železničná tak aj cestnácez Balkánsky poloostrov, ktorá spája mestá Belehrad, Sofia a Istanbul.
Celkovo sa do Marice vlieva viac ako sto prítokov a to prevážne riek z pohorí Stará planina, Rodopy a Sredna gora.

</doc>
<doc id="595157" title="Mnet Asian Music Award pre interpreta roka" url="https://sk.wikipedia.org/wiki?curid=595157">

Mnet Asian Music Award pre interpreta roka je cena Däsang (alebo Veľká cena), ktorú každoročne udeľuje CJ E&M (Mnet). Prvýkrát bola udelená na 8. ročníku Mnet Asian Music Awards v roku 2006. Udeľuje sa sólistovi alebo skupine za najlepší umelecký počin, technickú dokonalosť a celkové dosiahnuté výsledky v hudobnom priemysle. Prvýkrát cenu získala skupina TVXQ.
Od roku 2014 má práva na názov tejto ceny spoločnosť China UnionPay.
 Každý ročník je prepojený s článkom o Mnet Asian Music Awards, ktoré sa v danom roku konali.
V histórii Mnet Asian Music Awards získali ocenenie „Interpret roka“ viac ako raz len dvaja interpreti.

</doc>
<doc id="622438" title="Kúdeľníčka lužná" url="https://sk.wikipedia.org/wiki?curid=622438">

Kúdeľníčka lužná alebo kúdeľníčka obyčajná je druh spevavca z čeľade kúdeľníčkovité ("Remizidae"). Obýva palearktídu, v 50. rokoch 20. storočia sa rozšírila do západnej Európy. Podľa Medzinárodnej únie na ochranu prírody a prírodných zdrojov kúdeľníčka lužná patrí medzi najmenej ohrozené druhy, trend celkovej populácie je stúpajúci, trend európskej populácie nie je známy.
Výskyt a stav na Slovensku.
Kúdeľníčka lužná hniezdi popri vodných tokoch a stojacich vodách, zriedkavo aj zimuje na juhozápadnom Slovensku. Odhadovaný počet hniezdiacich párov je 5 000 - 10 000, zimujúcich jedincov 0 - 40. Veľkosť populácie i územie na ktorom sa vyskytuje vykazujú "mierny nárast" o 20 do 50%. Na Slovensku bolo dokázané alebo pravdepodobné hniezdenie v 50,90 % mapovacích kvadrátoch. Ekosozologický status v rokoch 1995, 1998 a 2001 žiadny. V roku 2014 "LC" - menej dotknutý. Európsky ochranársky status nezaradený "SPEC". Stupeň ohrozenia "S" - vyhovujúci ochranársky status.
Je zákonom chránená, spoločenská hodnota je 920 € (Vyhláška MŽP č. 24/2003 Z.z. v znení č. 492/2006 Z. z., 638/2007 Z. z., 579/2008 Z. z., 173/2011 Z. z., 158/2014 Z. z., účinnosť od 01.01.2015).

</doc>
<doc id="645694" title="Sophie Turnerová" url="https://sk.wikipedia.org/wiki?curid=645694">

Sophie Belinda Jonas (rod. Turner; 21. február 1996, Northampton, Anglicko, Spojené kráľovstvo) je anglická herečka. Preslávila ju postava Sansy Stark v seriáli stanice HBO, "Game of Thrones" (2011 – 2019), za ktorú získala nomináciu na Primetime Emmy Award pre najlepšiu herečku vo vedľajšej úlohe v dramatickom seriáli (2019).
Objavila sa v televíznom filme "The Thirteenth Tale" (2013) a debutovala vo filme "Another Me" (2013). Účinkovala v akčnej komédii s názvom "Barely Lethal" (2015) a stvárnila mladú Jean Grey / Phoenix vo filmovej sérii "X-Men" (2016 – 2019).
Turnerová sa 1. mája 2019 zosobášila s americkým spevákom Joeom Jonasom v A Little White Wedding Chapel v Las Vegas, hneď po "Billboard" Music Awards 2019. Po svadbe si legálne zmenila priezvisko na Jonas. Pár žije v Los Angeles v Kalifornii. 29. júna 2019 si zopakovali svadbu v prítomnosti svojich rodín a priateľov v Paríži. Turnerovej herecká kolegyňa zo seriálu "Game of Thrones," Maisie Williams bola jednou z hlavných družičiek. Turnerová porodila v júli 2020 ich prvú dcéru.
Turnerová bola inšpiráciou piesne „Hesitate“, ktorá bola napísaná ako list od Joea. Táto pieseň sa nachádza na albume Jonas Brothers, "Happiness Begins".
Turnerová je tiež otvorená diskusiám o depresii a bolo pre ňu dôležité, že si mohla zahrať rolu v seriáli "Survive", ktorá trpela rovnakým problémom.

</doc>
<doc id="652036" title="Tom Holland (herec)" url="https://sk.wikipedia.org/wiki?curid=652036">

Thomas Stanley Holland (1. jún 1996 Londýn, Spojené kráľovstvo) je britský herec a tanečník. Získal ocenenie BAFTA za najlepšiu Vychádzajúcu hviezdu za rok 2017.
Holland je synom fotografky Nicoly Elizabeth Hollandovej a komika Domica Hollanda. Má troch mladších bratov, dvojčatá Harryho a Sama (1999) a Patricka (2004).
Navštevoval katolícku školu Donhead, neskôr chodil na Wimbledon College, kde zotrval do decembra 2012. Následne sa prihlásil na umeleckú školu The BRIT School for Performing Arts and Technology.
Holland sa intenzívne venuje tancu, pričom tancovať začal už počas štúdia na Wimbledone. Od roku 2011 sa venuje filmu. Hral v divadelnej hre "Billy Elliott". V roku 2012 vyšiel film "The Impossible", kde hral po boku hercov Naomi Watts a Ewana McGregora. V roku 2015 hral jednu z vedľajších úloh v televíznom seriáli "Wolf Hall" a v rovnakom roku bolo oznámené, že stvárni postavu Spider Mana vo filme "Captain America: Civil War" zo série Marvel Cinematic Universe. Film mal premiéru v apríli 2016. Túto úlohu si zopakoval aj v nasledujúcich častiach, ako "Spider-Man: Homecoming" (2017), "Avengers: Infinity War" (2018), "Avengers: Endgame" (2019) a "Spider-Man: Far from Home" (2019).
V roku 2020 stvárnil hlavnú postavu v psychologickom thrilleri "The Devil All the Time".
Holland býva v štvrti Kingston-upon-Thames v Londýne, neďaleko domu svojich rodičov a súrodencov. Má stafordšírskeho bulteriéra menom Tessa. Odmalička trpí dyslexiou.
Spolu s bratmi Holland podporuje The Brothers Trust, britskú charitatívnu spoločnosť, registrovanú v Spojenom kráľovstve, ktorá získava peniaze na rôzne charitatívne účely. 

</doc>
<doc id="660283" title="Patricia Heatonová" url="https://sk.wikipedia.org/wiki?curid=660283">

Patricia Helen Heatonová (4. marec 1958, Cleveland, Ohio, USA) je americká herečka a komička. Známa je vďaka postave Debry Barone z televízneho seriálu "Everybody Loves Raymond" (1996 - 2005) a Frankie Heck z televízneho seriálu "Taká obyčajná rodinka" (2009 - 2018). V roku 2012 získala svoju hviezdu na Hollywoodskom chodníku slávy.
Narodila sa ako štvrtá z piatich detí Patricii a Chuckovi Heatonovým. Jej matka zomrela, keď mala Heatonová 12 rokov na aneuryzmu. Bola vychovaná v katolíckej viere.
V roku 1987 prvý raz účinkovala na Broadwayi. V roku 1992 stvárnila jednu z vedľajších úloh vo filme "Memoirs of an Invisible Man", kde hrala po boku Daryl Hannahovej a Chevyho Chasea.
Najväčší úspech získala účinkovaním v televíznom seriály "Everybody Loves Raymond", ktorý sa začal natáčať v roku 1996. Sedem krát bola nominovaná na cenu Emmy Award, ktorú získala v rokoch 2000 a 2001. Spoločne s jej hereckými kolegami z televízneho seriálu získala aj ocenenie SAG.
V januári 2007 účinkovala na Broadwayi po boku Tonyho Shalhouba v hre "Second Stage". Za svoj herecký výkon v divadelnej hre bola nominovaná na cenu Lucille Lortel.
Od septembra 2009 do mája 2018 účinkovala v televíznom seriály "Taká obyčajná rodinka".
Od roku 1990 je vydatá za anglického herca Davida Hunta, s ktorým má štyroch synov. Heatonová podporuje práva homosexuálov a je feministkou a republikánkou.

</doc>
<doc id="665194" title="Ťažký vodopád" url="https://sk.wikipedia.org/wiki?curid=665194">

Ťažký vodopád (poľ. "Ciȩżka Siklawa"; pred rokom 2007 aj "Český vodopád") je puklinový vodopád v Ťažkej doline vo Vysokých Tatrách.
Vodopád sa nachádza na vodnom toku Ťažký potok, poniže výtoku Ťažkého potoka z Ťažkého plesa  v spodnej časti Ťažkej doliny, na severnej strane Vysokých Tatier v katastrálnom území obce Tatranská Javorina, okres Poprad. Nachádza sa v krajinársky osobitne cennom a zachovanom prostredí národného parku TANAP.
Vodopád s výškou cca 10 m padá z výrazného strmého cca 300 m vysokého skalného prahu, ktorým Ťažká dolina spadá do Bielovodskej doliny. Nachádza sa v nadmorskej výške Vodopád je na horninovom podloží granodiorit a jeho genetický typ je glaciálny, puklinový. Hydrologické poradie je 3-01-01-001.
Geografický názov Ťažký vodopád je odvodený z názvu doliny Ťažká dolina, ktorou preteká Ťažký potok a na ktorom leží vodopád. Názov Ťažkej doliny má motiváciu podľa jej ťažkej prístupnosti kvôli nutnosti najprv prekonať strmý, náročne priechodný skalný prah.
K vodopádu nevedie turistický značkovaný chodník, v sprievode horského vodcu je ale možné vodopád navštíviť.
Východne od vodopádu prechádza Bielovodskou dolinou modrá turistická značka, ktorá je verejnosti prístupná vrátane vysokohorských sediel v období od 16. júla do 31. októbra. Po tomto chodníku sa možno priblížiť k vodopádu na dohľad (na vzdialenosť cca 550 m), pričom vidno časť vodopádu v hornej časti pásma lesa.

</doc>
