<doc id="20120" title="Hlucháň hôrny" url="https://sk.wikipedia.org/wiki?curid=20120">

Hlucháň hôrny (iné názvy: tetrov hlucháň, hlucháň lesný, hlucháň obyčajný; lat. "Tetrao urogallus") je vták z čeľade bažantovité ("Phasianidae"). Hlucháň je obyvateľom severnej tajgy a hustých európskych lesov. Na Sibíri zasahuje až k rieke Lene. Jeho areál rozšírenia sa podobá areálu rozšírenia borovice lesnej a čučoriedky. Podľa Medzinárodnej únie na ochranu prírody a prírodných zdrojov hlucháň hôrny patrí medzi najmenej ohrozené druhy, trend celkovej populácie je klesajúci z dôvodu ničenia jeho biotopov. Dôsledkom je zmenšenie areálu rozšírenia najmä na západnom a východnom okraji následkom lokálneho vymiznutia. Európska populácia je stúpajúca.
Hlucháň hôrny je najväčší z čeľade bažantovité, dospelý samec meria až a váži 1 až 1,5 kilogramov, farba operenia je tmavá s nevýrazne sfarbenou hlavou a svetlým zobákom. Jeho výrazný chvost má široké oblé zakončenie. Samica je asi o menšia a je sfarbená hrdzavo-hnedo.
Výskyt a stav na Slovensku.
Odhadovaný počet hniezdiacich párov je 500 - 700, zimujúcich jedincov 1 100 - 2 000. Na Slovensku bolo dokázané alebo pravdepodobné hniezdenie v 26,80 % a zimovanie v 24,90 % mapovacích kvadrátoch. Veľkosť populácie vykazuje "výrazný pokles" viac ako o 50 %. Veľkosť územia, na ktorom sa vyskytuje, vykazuje "mierny pokles" od 20 % - 50 %. Ekosozologický status v roku 1995 "V" - zraniteľný. V roku 1998 "VU:A1cd,B2acd" - zraniteľný. V roku 2001 "VU" - zraniteľný. V roku 2014 "EN A2ac; C2a(i)" - silne ohrozený. Európsky ochranársky status nezaradený "SPEC". Stupeň ohrozenia "S" - vyhovujúci ochranársky status. 
Za posledných asi 30 rokov hlucháňov u nás ubúda (údaj 1983), v období mapovania v rokoch 1980 - 1999 prežívali už len miestne malé populácie v nasledujúcich pohoriach: Belianske Tatry, Vysoké Tatry, Západné Tatry, Nízke Tatry, Malá Fatra, Veľká Fatra, Kremnické vrchy a Slovenské rudohorie. 
Spôsob života, biotop a potrava.
Po väčšine roka žije tetrov skryto a samotársky v miestach kde nie je rušený prítomnosťou človeka; potrebuje vhodný životný priestor o rozlohe až 30 kilometrov štvorcových. Obýva slnečné zmiešané a ihličnaté lesy alebo rašeliniská, kde si opatruje potravu zberom a hrabaním. Živí sa bobuľami, travinami, ihličím a mravcami. 
K jeho prirodzeným predátorom patria kuna lesná a líška obyčajná, vajcia z hniezd vyberajú straky a vrany.
Na jar začína tokať ešte za tmy v korunách stromov a tok dokončuje na zemi. Samica znáša a zahrieva 5 (6) až 10 (12) vajec, kuriatka sa liahnu po 28 dňoch o ktoré sa sama stará. V prvom roku života v priemere prežije len asi desať percent mláďat. 
Tetrov hlucháň a tetrov skalný sa niekedy v prírode krížia. Kríženec pripomína vzhľadom i veľkosťou viac hlucháňa. Poľovníci mu hovoria tetrovec. 
Je zákonom chránený, spoločenská hodnota je 4610 € (Vyhláška MŽP č. 24/2003 Z.z. v znení č. 492/2006 Z. z., 638/2007 Z. z., 579/2008 Z. z., 173/2011 Z. z., 158/2014 Z. z., účinnosť od 01.01.2015).
Hlucháň hôrny je druh európskeho významu, ktorý sa vyskytuje v 13 chránených vtáčich územiach.
Druh je zaradený do smernici o vtákoch (Príloha I).
Dôležitým faktorom v ochrane všetkých lesných druhov vtákov sú správne spôsoby obhospodarovania lesov, nerúbať v hniezdnej dobe a nie veľkoplošným holorubným spôsobom.
V roku 2020 Európska komisia zažalovala Slovensko za nedostatočnú ochranu hlucháňa hôrneho. Ministerstvo životného prostredia sa snaží odvrátiť prehru v tomto konaní vytvorením novej rezervácie zameranej špeciálne na hlucháne v národnom parku Nízke Tatry s názvom Prírodná rezervácia Hluchánia.

</doc>
<doc id="25969" title="Hrabské" url="https://sk.wikipedia.org/wiki?curid=25969">

Hrabské je obec na Slovensku v okrese Bardejov. V obci je gréckokatolícky kostol sv. Demetera z roku 1822. Obec susedí na západne s dedinou Snakov, juhu a juhovýchode s dedinou Malcov a na severe a severovýchode je štátna hranica s Poľskom. V obci sa narodil blahoslavený Vasiľ Hopko, biskup a mučeník z čias komunizmu. A taktiež aj Peter Darák.
Erb obce tvorí: "Zo spodného okraja strieborného štít vyrastá zelená listnatá rastlina maliny so štyrmi výhonkami ukončenými červenými bobuľami."

</doc>
<doc id="26385" title="Veľký Biel" url="https://sk.wikipedia.org/wiki?curid=26385">

Veľký Biel je obec na Slovensku v okrese Senec. V obci je rímskokatolícky kostol Svätého kríža z roku 1896 a kaplnka sv. Ladislava z roku 1732.
Obec leží v Podunajskej rovine 22 km od Bratislavy, 2 km od Senca. Súčasťou obce je časť Malý Biel, ktorá bola k obci pripojená v r. 1960. Neďaleko od obce (1 km) sa nachádza diaľnica Bratislava-Žilina, priamo v obci sa nachádza železničná zastávka na železničnej trati Bratislava-Budapešť. 
Monumentálny barokový kaštieľ - štvorkrídlová poschodová budova s nárožnými vežami a ústredným dvorom postavený v rokoch 1722-1725. Má pozoruhodnú výzdobu schodišťa. V 2. svet. vojne ťažko poškodený a anglický park miestnymi obyvateľmi zničený. Po rekonštrukcii v roku 1959-1963 slúžil ako domov dôchodcov, dnes sa odtiaľto sťahuje ženský ústav. 
Vzácny interiér barokového kostola z roku 1728. Viaceré zachované pôvodné ľudové sedliacke domy.
V roku 1948 bola obec Maďarský Bél (maď. "Magyar Bél") premenovaná na Veľký Biel. V roku 1960 bola k obci pričlenená obec Malý/Nemecký Biel (maď. "Német" "Bél").

</doc>
<doc id="32670" title="World Trade Center (1973 – 2001)" url="https://sk.wikipedia.org/wiki?curid=32670">

World Trade Center alebo Svetové obchodné centrum (skr. WTC) bol koncom 20. storočia veľký komplex siedmich budov, ktoré sa nachádzali na Dolnom Manhattane v meste New York v Spojených štátoch. Boli to 2 vysoké budovy Twin Towers, 3 nízke budovy, jedna vyššia budova WTC 7 a Hotel Marriott. Dňa 11. septembra 2001 bol katastrofálne zničený náletmi unesených dopravných lietadiel v rámci série teroristických útokov na USA. Celý komplex WTC pozostával aj spolu s mrakodrapmi zo 7 budov, pri ktorých sa rozprestieralo námestie. Pod ním bola verejná nákupná hala, z ktorej návštevníci a pracovníci boli spojení so všetkými časťami veľkomesta dvomi hlavnými trasami newyorského metra a vlakmi, ktorými ľudia dochádzali do New Jersey. Budovy Twin Towers boli v USA, ale i na celom svete veľmi obľúbené.
Na počiatku myšlienky postaviť komplex Svetového obchodného centra (ďalej len WTC; World Trade Center) stojí spoločnosť Downtown-Lower Manhattan Development Assiociation, ktorej zakladateľom je prezident Manhattan Bank David Rockefeller. Ten sa spoločne so svojím bratom Nelsonom Rockefellerom, v tom čase guvernérom štátu New York, odhodlal zrealizovať veľký projekt, ktorý mal navždy zmeniť tvár Manhattanu. Tí si najali odborný tím z Michiganu, na ktorého čelo dosadili skúseného architekta, Američana japonského pôvodu, menom Minoru Yamasaki ( 1912 - 1986).
Tento ambiciózny stavebný inžinier navrhol projekty oboch veží WTC, ktoré napokon aj napriek veľkému odporu mnohých aktivistov spoločnosť a mesto schválili.
Základové práce pre stavbu Svetového obchodného strediska sa začali v auguste 1966. Plocha, ktorú WTC malo zaplniť, bola veľká asi 64 750 m², pričom sa muselo zdemolovať presne 164 iných budov. Bolo vyťažených viac než 1 600 000 m³ zeminy. Prví nájomníci sa v Severnej veži usadili v decembri 1970, v Južnej veži v januári 1972, ale samotná stavba pokračovala a obe budovy boli oficiálne otvorené 4. apríla 1973. V čase dokončenia bolo WTC najvyšším komplexom budov na svete (do roku 1974), no v New Yorku zostalo najvyšším až do svojho katastrofálneho zničenia v roku 2001. Dohromady sa na stavbe veží vystriedalo 10 tisíc pracovníkov, pričom pri prácach zahynulo 60 z nich. V komplexe sídlilo približne 430 amerických i zahraničných korporácií a firiem (okrem USA aj z ďalších 25 krajín).
26. februára 1993 WTC prežilo svoj prvý útok, keď vybuchla nálož v podzemnej garáži pod Severnou vežou. Pri útoku zahynulo 6 ľudí a asi 1 040 ďalších bolo zranených. Z vplyvu na zosnovanie útoku je obvinená al-Káida.
11. septembra 2001 uniesli moslimskí teroristi lietadlá a dvoma z nich narazili do budov WTC. Budovy po hodine požiaru spadli. Zničené boli i WTC 3, 4, 5, 6, 7. Útok si vyžiadal viac ako 2 900 obetí a budovy boli úplne zničené.
Fakty o Twin Towers.
Severná veža alebo veža č. 1 bola vysoká 417 m (nerátajúc anténu) a Južná veža 415 m (oboje mali 110 poschodí; podľa európskeho chápania podlažného systému).
Hĺbka základov pri stavbe dosiahla až 21 m.
Podlahy vo WTC ako i celý pôdorys bol v tvare štvorca s rozmermi 63 m x 63 m.
Celkový počet oceľových skriňových stĺpov dosiahol 35 000 a počet okien 43 000, ktoré obsadili, mimochodom, plochu cca. 55 740 m².
Hmotnosť konštrukčnej ocele sa vyšplhala až na 90 720 ton. Pri prácach sa inštalovalo približne 19 200 kilometrov elektrického vedenia.
V oboch vežiach fungovalo po 97 riadnych výťahov a po 6 nákladných.
Po ukončení stavebných prác na ostatných budovách WTC na začiatku 80-tych rokov sa pozvoľna počet zamestnancov celého komplexu pracujúcich na 929 000 m² kancelárskej plochy odhadoval na takmer 50 tisíc, pričom denne oblasťou s vlastným poštovým smerovacím číslom (10 048) prešlo približne 150 tisíc návštevníkov.
WTC sa počas osemdesiatych a deväťdesiatych rokov 20. storočia stalo neodmysliteľnou súčasťou panorámy Manhattanu. 
Ako veľké finančné a ekonomické centrum, v ktorom pracovalo aj mnoho zahraničných zamestnancov, zostalo dlhé roky symbolom amerických globálnych, technologických a finančných úspechov, až sa napokon stali obeťou svojho ikonického postavenia.

</doc>
<doc id="34467" title="Zuzana Cigánová" url="https://sk.wikipedia.org/wiki?curid=34467">

Zuzana Cigánová (23. jún 1947, Bratislava) je slovenská herečka a spisovateľka. 
Študovala na gymnáziu na Novohradskej ulici, v roku 1970 absolvovala štúdium na VŠMU v Bratislave. Od roku 1970 pôsobí v Činohre SND. Účinkovala takmer v dvesto televíznych filmoch a inscenáciách. Je autorkou kníh "Kúsok cesty okolo sveta" (1991), "Dopadne to dosť dobre, pes bude rád (1995)", K+K (2004) a divadelnej hry "Divadelná hra" (2011). Nasledujúce knihy "Šampanské, káva, pivo" (2007), "Špaky v tŕní ("2012) a "Aksál" (2016) boli nominované do finále súťaže Anasoft litera. Má dcéru Katarínu a vnukov Teodora a Oskara. 

</doc>
<doc id="64200" title="Imrich Kružliak" url="https://sk.wikipedia.org/wiki?curid=64200">

PhDr. Imrich Kružliak (pseudonymy Marian Žiar, Anton Prokop; 8. december 1914, Detva, Rakúsko-Uhorsko – 1. február 2019, Unterhaching, Nemecko) bol významná osobnosť slovenského povojnového exilu, politik, krajanský pracovník, organizátor kultúrneho a politického života, redaktor, publicista, básnik katolíckej moderny, spisovateľ, historik, prekladateľ a exilový pracovník.
Ako svoj prvý detský zážitok si spomína na obesenie miestneho občana komunistickými povstalcami Bélu Kuna pred kostolom. Ľudovú školu vychodil v Detve, neskôr v Banskej Bystrici a gymnázium v Kláštore pod Znievom. Počas vysokoškolských štúdií v Bratislave bol jedným z najaktívnejších katolíckych študentských lídrov zo Svoradova. Bol činný vo viacerých katolíckych spolkoch. Najprv bol tajomníkom, neskôr podpredsedom Ústredia slovenského katolíckeho študentstva. Od roku 1938 bol organizačný, neskôr literárny tajomník Slovenskej ligy. V roku 1940 ukončil svoje vysokoškolské štúdiá na Filozofickej fakulte Univerzity Komenského (študijný program „staroveké dejiny a pomocné vedy historické“) a získal titul PhDr.
V rokoch 19401943 bol vedúcim Úradu slovenskej tlače, potom redaktorom periodík Bojovník a Národné noviny. V časoch slovenského vojnového štátu pracoval v jeho vrcholných orgánoch. Bol prednostom tlačového oddelenia na propagačnom odbore Úradu propagandy. Okrem toho bol ústredným tajomníkom HSĽS. Od októbra 1943 bol vedúci kultúrneho oddelenia na Generálnom sekretariáte HSĽS.
Po druhej svetovej vojne sa za katolícke hnutie výrazne angažoval v Demokratickej strane. Pri volebnom víťazstve nad KSS v roku 1946 bol volebným manažérom Demokratickej strany. V rokoch 19461947 bol tajomníkom Povereníctva SNR pre výživu a zásobovanie. V roku 1949 emigroval zo Slovenska pred komunistickou totalitou. Najprv pôsobil v Rakúsku (19491951), neskôr v Nemecku (od roku 1951). Zapojil sa do protikomunistického odboja v Bielej légii. V bavorskom Mníchove niekoľko desaťročí viedol kultúrnu časť rozhlasovej stanice Slobodná Európa, od roku 1972 bol šéfredaktorom exilového časopisu Horizont, od roku 1987 bol predsedom Spolku slovenských spisovateľov a umelcov v zahraničí.
Od Nežnej revolúcie v roku 1989 žil striedavo v Bratislave a Mníchove. Zasadzoval sa za vytvorenie samostatnej demokratickej Slovenskej republiky a po jej vzniku bol poradcom prezidenta Slovenskej republiky Michala Kováča.
Členstvo spolkoch a združeniach.
Imrich Kružliak bol okrem iného čestným predsedom Únie slovenských spisovateľov a umelcov v zahraničí, predsedom kultúrnej komisie Svetového kongresu Slovákov, členom Slovenského ústavu, členom PEN Centre of Writers in Exile a v slobodných pomeroch v roku 19921995 členom Predsedníctva Matice slovenskej.
Pred emigráciou prispieval literárnymi príspevkami, publicistikou, glosami, úvahami a recenziami do mnohých slovenských periodík (Rozvoj, Elán, Kultúra, Slovák, Slovenská pravda, Národné noviny, Napred, Katolícke noviny, Verbum a iné), počas emigrácie publikoval články, preklady, recenzie, úvahy a glosy vo viacerých exilových časopisoch (Most, Rozhľady, Proměny, Slovák v Amerike, Jednota, Slobodné Slovensko, Hlasy z Ríma, Literárny almanach Slováka v Amerike, Horizont a iné). Prvé knižné literárne dielo vydal v roku 1955. Boli to verše slovenských básnikov prepašované z väzenia, ktoré vyšli pod názvom "Modlitby v putách" v Mníchove už v čase jeho exilu. Po Nežnej revolúcii pokračoval v publikovaní literárnych príspevkov, publicistiky, recenzií, úvah a glos v časopisoch Koridor, Literárny týždenník, Slovenské národné noviny, Slovenské pohľady, Katolícke noviny a ďalšie.

</doc>
<doc id="67343" title="Čeľustnatky" url="https://sk.wikipedia.org/wiki?curid=67343">

Čeľustnatky (iné názvy: čeľustnaté pijavice, pijavice čeľustnaté , čeľustnaté ; "Gnathobdellae") je rad pijavíc. Ústa majú v prednej prísavke, vyzbrojené troma chitinóznymi ozubenými čeľusťami; chobot chýba. Krv je červená. Oplodnenie sa uskutočňuje pomocou penisu. 
Najznámejším druhom je pijavica lekárska ("Hirudo medicinalis"}. Je tmavá s červenohnedým mramorovaním. V minulosti ju chovali a používali na vyciciavanie krvných podliatín. Táto tradícia sa v niektorých častiach Európy opäť vracia, pretože použitím pijavíc sa dosahujú veľmi pozitívne liečebné výsledky. Tento druh je však vzácny – žije len na niekoľkých lokalitách na juhu Slovenska. K dravým druhom patrí pijavica veľká ("Haemopis sanguisuga"), ktorá sa živí menšími vodnými

</doc>
<doc id="72871" title="Zimný štadión Ondreja Nepelu" url="https://sk.wikipedia.org/wiki?curid=72871">

Zimný štadión Ondreja Nepelu ("Slovnaft Aréna") je zimný štadión a multifunkčná hala v bratislavskej mestskej časti Nové Mesto na ulici Odbojárov 9, ktorý bol rekonštruovaný v rokoch 20092011.
História zimného štadióna sa začala písať 14. decembra 1940. Vtedy bola otvorená prvá verejná ľadová plocha, práve na mieste, kde je teraz Slovnaft Aréna. V rokoch 1948 a 1949 boli okolo ľadovej plochy postavené betónové tribúny na státie pre 11 000 ľudí.
V roku 1958 bola ľadová plocha zastrešená kvôli konaniu majstrovstiev Európy v krasokorčuľovaní. Takisto bolo vytvorených vyše 4 000 miest na sedenie.
Predposledná výrazná rekonštrukcia prebehla v období rokov 1990 a 1992. Išlo o výraznú zmenu interiéru haly. Bratislava totiž mala hostiť majstrovstvá sveta v ľadovom hokeji 1992. Obmenili sa tak šatne, bol zrušený sektor na státie a štadión dostal novú oceľovú strechu. 
Do roku 2008 bola kapacita štadióna 8 350 divákov na sedenie vrátane sky boxov, sky Lounge a čestnej tribúny.
23. apríla 2009 sa začala rekonštrukcia štadióna k Majstrovstvám sveta v ľadovom hokeji 2011. Jej súčasťou bola obmena strešnej konštrukcie a výmena celej technológie. Pribudla aj druhá tréningová plocha. Kapacita štadióna sa zvýšila na 10 055 miest. Počas rekonštrukcie sa zbúralo až 80 percent pôvodného štadióna.
V priebehu rekonštrukcie odohrával svoje domáce zápasy tím HC Slovan Bratislava v Ružinove na Zimnom štadióne Vladimíra Dzurillu.
Výber najvýznamnejších športových podujatí:
Na "Zimnom štadióne Ondreja Nepelu" sa odohrali aj dva prípravné zápasy pred sezónou NHL s domácim klubom "HC Slovan Bratislava." 
"30. september 2008": "HC Slovan Bratislava" vs. Tampa Bay Lightning (Tampa Bay vyhrala v predĺžení 3:2)
"2. október 2011": "HC Slovan Bratislava" vs. New York Rangers (New York vyhral 4:1)

</doc>
<doc id="95500" title="Katalánsko" url="https://sk.wikipedia.org/wiki?curid=95500">

Katalánsko (po katalánsky "Catalunya", po okcitánsky "Catalonha", po španielsky "Cataluña") je autonómne spoločenstvo a historické územie v severovýchodnom Španielsku s hlavným mestom Barcelonou. Žijú tu prevažne Katalánci.
27. októbra 2017 parlament Katalánska jednostranne vyhlásil nezávislosť pod názvom Katalánska republika.
Vytváralo sa počas reconquisty dobývaním a dosídľovaním území ovládaných Arabmi. Pôvodne španielska marka Franskej ríše, ktorá sa rozpadla na samostatné kniežatstvá, do 12. stor. patriace k Francúzsku. Od 1137 únia Katalánska s Aragónskom. Katalánci sa zúčastnili na kolonizácii Baleár, spory medzi nimi a aragónskymi kráľmi upevnili ich zvláštne postavenie, ktoré stratili 1714 v rámci centralizácie štátu.
1812 bolo Katalánsko Napoleonom I. pripojené k Francúzsku, po obnovení španielskej monarchie 1814 hnutie za nezávislosť, ktoré vyvrcholilo 1932 vyhlásením autonómie a 6. októbra 1934 samostatnej republiky v rámci španielskej federácie. Nezávislá republika bola presne po 10 hodinách existencie zrušená po zásahu španielskych síl pod vedením generála Bateta. Pokus skončil uväznením členov katalánskej vlády a pozastavením štatútu autonómie zo strany španielskej vlády.
V roku 1977 bola obnovená autonómia, 1979 potvrdená referendom.
V roku 1990 získala arančina (miestna okcitánčina) postavenie kooficiálneho jazyka (spolu s katalánčinou a španielčinou) v údolí Val d'Aran v Katalánsku, od roku 2006 v celom Katalánsku.
Katalánsko je prvý španielsky pevninský región, v ktorom boli zakázané býčie zápasy.
27. októbra 2017 vyhlásil katalánsky parlament nezávislosť Katalánska pod názvom Katalánska republika; španielska vláda v Madride v ten istý deň odvolala katalánsku vládu, rozpustila katalánsky parlament a obmedzila autonómiu.

</doc>
<doc id="99048" title="Predmet filozofie" url="https://sk.wikipedia.org/wiki?curid=99048">

Predmet filozofie nie je presne definovaný. Predmetom je mimoriadne obsahovo široký záber ľudskej skúsenosti so svojím bytím a so svetom navôkol. Avšak zostáva pravdou, že tak či onak každý filozof, laik alebo odborník, odpovedá na aspoň jednu z Kantových otázok. 
Predmetom filozofie sú najvšeobecnejšie stránky a enigmatickosť miesta človeka vo svete. 
Predmetom filozofie je to, čo tvorí základ, čo je podmienkou, čo umožňuje skúsenosť. Charakter dôvodov a podmienok našej skúsenosti je taký, že skúsenosť síce umožňujú, ale samé nie sú predmetom skúsenosti; nie sú zmyslami postihnuteľné. Filozofia je schopná postihnúť a vyjadriť ich v podobe abstraktne všeobecných pojmov, ako napr. pojmu bytia, pojmu súcna, pojmu transcendentna, pojmu šťastia, pojmu dobra a pod. 
Predmetom filozofie sú najvšeobecnejšie tendencie, vlastnosti, vzťahy všetkých sfér bytia (zmyslami postihnuteľného i transcendentného), logika celostnosti javu i sveta ako takého.
Podľa Hegela je predmetom filozofie absolútno vo svojom vnútornom a nevyhnutnom vývoji.
Sokrates tvrdil, že predmetom filozofie je človek, bytosť, ktorá by mala umne využívať svoj rozum na to, aby získala plnosť šťastia. Filozofia by sa teda mala zaoberať otázkami šťastia, usmerňovať človeka v jeho eticko-rozumovej činnosti, a zároveň ho má odvádzať od všetkého, čo je vonkajšie, náhodné a čo by ho mohlo odtřhať od božskej vnútornej dokonalosti. Filozofia má vytvoriť aristokratického mudrca.
Veľký filozof Immanuel Kant v jednom liste napísal, že sa vo svojom celoživotnom filozofickom diele snažil odpovedať na 4 základné otázky:
Prvá otázka sa týka ľudského poznania. "Aký je svet a ako si ho mám predstaviť? Čo v ňom môžem vedieť? A môžem v ňom vedieť vôbec niečo istého? Aký je svet? Čo je krása? Čo je realita? Čo existuje?"
Druhá otázka sa týka ľudského konania. "Ako mám viesť svoj život? O čo sa môžem rozumne usilovať a o čo sa usilovať mám? Ako sa mám správať k svojim blížnym? A ako k ľudskej spoločnosti? Ako sa ona má správať ku mne?" 
Tretia otázka sa týka ľudskej viery. Hľadá zmysel. Súčasťou otázky je i otázka: "„Je možné vôbec na otázky viery a zmyslu odpovedať?"
Štvrtá otázka je otázkou sebaporozumenia človeka.

</doc>
<doc id="104154" title="Svetový kongres Slovákov" url="https://sk.wikipedia.org/wiki?curid=104154">

Svetový kongres Slovákov bol ustanovený v dňoch 17. – 21. júna 1971 na zhromaždení zahraničných Slovákov v Toronte, ako celosvetová reprezentácia Slovákov v zahraničí. Za prvého predsedu zhromaždenie zvolilo Štefana Romana, ktorý zastával funkciu až do svojej smrti v roku 1988. Jeho nasledovníkom sa stal hokejista Marián Šťastný.
Štefan B. Roman sa presvedčil, že Slovensko väzí v dvojnásobnej porobe, že nemôže povedať, čo cíti a čo chce a že potrebuje vierohodnú reprezentáciu, ktorá by tlmočila jeho túžby a politickú vôľu v slobodnom svete. Toto presvedčenie sa ešte viac utvrdilo po agresívnom zásahu vojsk Varšavskej zmluvy v auguste 1968. Ako to neskoršie vyjadril v svojom prejave ku kalifornským Slovákom dňa 19. novembra 1976: "Keď sovietske tanky vtrhli na Slovensko a okupovali ho, uvedomili sme si, že len tak splníme svoju historickú úlohu, ak Slováci v zahraničí sústredia svoj boj a koordinujú svoju činnosť. Toto bola hlavná pohnútka a cieľ založiť Svetový kongres Slovákov."
Po tomto rozhodnutí nasledovali porady s predstaviteľmi slovenských krajanských spolkov a organizácií a ich výslednicou bolo zvolanie zakladajúceho valného zhromaždenia Svetového kongresu Slovákov (SKS), ktoré sa konalo v dňoch 19.- 21. júna 1970 v New Yorku. Zhromaždenie jednohlasne zvolilo Štefana Romana za predsedu SKS, lebo on bezpochyby bol nielen iniciátorom myšlienky, ale aj hybnou silou takmer všetkých vtedajších politických a politicko-kultúrnych slovenských podujatí v slobodnom svete. Neviedli ho nijaké osobné ambície, ako to chcela ľuďom na Slovensku vsugerovať komunistická propaganda. Štefan Roman nepotreboval SKS, ale SKS potreboval jeho. Predsednícka funkcia mu bola skôr prekážkou než rebríkom k vyššiemu postaveniu v spoločnosti. Prijal ju však za povinnosť, ktorú mu diktovalo jeho svedomie, ako to vyznal zriedkavom rozhovore s redaktorom M. Jankovským (A. Brázda): "Božia Prozreteľnosť ide po cestách, ktoré my nepoznáme. Mne ako emigrantovi Pán Boh doprial niektoré dary a ja si uvedomujem, že mám tieto hodnoty využiť pre veci, za ktoré v mojom srdci neustále horí plamienok. Keby som nevenoval časť svojich schopností a darov pre národ, z ktorého som vyšiel, nerobil by som všetko, čo môžem a čo vo svedomí som zaviazaný robiť."
Založením SKS Štefan Roman a jeho spolupracovníci sledovali skromný, ale prepotrebný cieľ. Vyjadril ho on sám v zahajujúcom prejave na zakladajúcom valnom zhromaždení: "Chceme hľadať spoluprácu všetkých roduverných Slovákov v záujme slobody slovenského národa, aby sme spoločnými silami predstavili ostatnému vetu našu rodnú vlasť a snahy slovenského národa po slobode, demokracii a rovnoprávnosti." Na adresu pochybovačov a malomyseľných povedal: "Boj za národ je len vtedy prehratý, keď sa jeho príslušníci vzdajú boja a obetí a sklonia šiju pred utláčateľmi, a keď miesto práce za národ márnia sily v sporoch a vzájomných škriepkach."
Svetový kongres Slovákov sa predstavil zahraničnej verejnosti deklaráciou, v ktorej sa jednoznačne hovorilo: „Vyhlasujeme, že slovenská otázka je otázkou medzinárodnou, preto žiadame pre slovenský národ medzinárodnú spravodlivosť vyjadrenú plnou demokratickou štátnosťou.“ Kongres pri jeho vzniku pozdravil aj prezident Spojených štátov G. R. Ford slovami: „ Pre Slovákov v zahraničí nemôže byť lepšej veci, ktorej by sa zasvätili, ako pomáhať slovenskému národu za železnou oponou znovu nadobudnúť slobodu a samostatnosť.“
Štefan Roman vedel pre slovenskú vec získať sympatie a porozumenie medzi politikmi, štátnikmi, vedcami a významnými osobnosťami západného sveta. V októbri 1976 sa mu podarilo dostať slovenskú otázku aj na pôdu Európskeho parlamentu v Štrasburgu a v máji 1977 sa delegácia Svetového kongresu Slovákov zúčastnila konferencie organizovanej Paneurópskou úniou. V lete toho istého roku vystúpila s obšírnym memorandom na následnej konferencii o Helsinskej dohode, ktorá sa konala v Belehrade a v novembri 1980 predložila sťažnosti slovenského národa na II. konferencii o Helsinskej dohode v Madride. Žiadali delegácie signatárskych štátov, „aby upozornili vládu v Prahe na porušovanie ľudských práv a nástojili na tom, aby slovenský národ požíval všetky základné práva v súlade so záverečným aktom Konferencie o bezpečnosti a spolupráci v Európe.“ Neochvejne veril, že komunizmus padne. Priam prorocky vyznievajú jeho slová, ktoré napísal ako úvodník do Bulletína SKS (č. 29/1978) na prahu roka 1978: " Totalitný komunizmus nebude môcť trvalo odolávať myšlienke sebaurčenia národov, myšlienke ľudských práv, slovom, myšlienke demokratickej slobody pre národ i jednotlivca. Jeho proletársky internacionalizmus je len prejavom sovietskeho imperializmu. Ale toto storočie je už tak zrelé, že staré prežitky bude striasať ako suché lístie... Tí ktorí sa hlásia k Slovensku, sú preto už v zahraničí povinní pripravovať sa na budúce úlohy Slovenska."

</doc>
<doc id="108185" title="Stredná Ázia" url="https://sk.wikipedia.org/wiki?curid=108185">

Stredná Ázia alebo čiastočné synonymum (pozri nižšie) Centrálna Ázia je rozsiahla vnútrozemská oblasť Ázie. Existuje viac definícií Strednej Ázie, žiadna z nich však nie je všeobecne akceptovaná.
V textoch najmä štátov bývalého Sovietskeho zväzu a Východného bloku, vrátane Slovenska, sa rozlišuje medzi pojmami Stredná Ázia a Centrálna Ázia:
V textoch bývalých západných štátov tieto termíny často splývajú (a v niektorých jazykoch ani nie je možné jazykovo rozlíšiť "stredný" a "centrálny"), pričom aj tu platí, že presná definícia sa rôzni.
Ale napríklad encyklopédia Britannica v článku "Asia" rozlišuje:

</doc>
<doc id="123032" title="Česko-slovenské národné hokejové mužstvo" url="https://sk.wikipedia.org/wiki?curid=123032">

Česko-slovenské národné hokejové mužstvo patrilo k popredným reprezentačným hokejovým mužstvám. Získalo šesť titulov majstrov sveta (1947, 1949, 1972, 1976, 1977, 1985). Šesťkrát (v rokoch 1961, 1965, 1968, 1969, 1985 a 1992) tiež získalo cenu za najlepší kolektív v česko-slovenskej ankete Športovec roka.
Po rozdelení Česko-Slovenska v roku 1993 sa jeho nástupcami stali české a slovenské národné hokejové mužstvo, ale oficiálne nástupnícke práva a možnosť hrať naďalej v najvyššej kategórii získalo Česko. Slovensko sa medzi hokejovú elitu dostalo v najkratšom možnom čase.

</doc>
<doc id="123821" title="Hana Hegerová" url="https://sk.wikipedia.org/wiki?curid=123821">

Hana Hegerová, vlastným menom Carmen Mária Štefánia (Beatrix) Farkašová ( 20. október 1931, Bratislava – 23. marec 2021, Praha) známa aj ako Hana Čelková bola slovenská a česká speváčka – šansonierka a herečka. Hegerová býva nazývaná nekorunovaná kráľovná šansónu.
Jej otec Ján Farkaš bol bankovým úradníkom židovského pôvodu. Z matkinej strany pochádza zo starej a významnej zemianskej rodiny z obce Čelkova Lehota, ktorá sa nachádza na severozápadnom Slovensku, v okrese Považská Bystrica. Nevlastný brat Ramón je z prvého manželstva jej otca Jána. Druhý nevlastný brat Peter Pažitný je z druhého manželstva jej mamy Márie s MUDr. P. Pažitným. 
V roku 1950 zmaturovala na gymnáziu v Komárne. Bývala v Hurbanove, kde mala udelené čestné občianstvo. Chcela pokračovať v štúdiu na vysokej škole, no z kádrových dôvodov jej to nebolo umožnené. Krátko chodila do baletnej prípravky SND v Bratislave. Potom navštevovala súkromné hodiny spevu u profesora R. Rosnera. Krátko pracovala ako účtovníčka v Škodových závodoch v Komárne i ako pedagóg na miestnom odbornom učilišti. V rokoch 19511953 absolvovala dramatický odbor na Konzervatóriu v Bratislave. Učil ju aj Ladislav Chudík.
V roku 1954 sa vydala za Dalibora Hegera, dramaturga a prekladateľa, ktorý bol o. i. aj riaditeľom bratislavského SND – Nová scéna a synovcom básnika Pavla Országha Hviezdoslava. V roku 1955 sa rodine narodil syn Matúš. Manželstvo vydržalo len tri roky do roku 1957. Syna Matúša (1955 - 2015) nakoniec vychovával otec, lebo Hegerová sa venovala kariére a bývala v podnájme. 
Na prelome 70. a 80. rokov strávila pol roka vo väzení. Na jej účet omylom prišla vyššia finančná čiastka, ktorá v skutočnosti patrila Karlovi Gottovi. Hegerová sa podľa vlastných slov domnievala, že ide o honorár z Nemecka a nechala si ho, súd to vyhodnotil ako spreneveru.
V rokoch 19531958 mala angažmán v Divadle Petra Jilemnického v Žiline. V roku 1957 si ju všimol Juraj Berczeller, kapelník orchestra legendárnej bratislavskej Tatra revue. Ponúkol jej post speváčky a tak ju vlastne objavil pre túto scénu. Potom prišiel konkurz do pražského divadla Rokoko, kde pôsobila v rokoch 19581961. Ako divadelná a filmová herečka využívala šansón tak od domácich ako aj zahraničných autorov, ako boli napríklad Édith Piaf, Jacques Brel a ďalší. Jej dramatická interpretácia piesní zaujala nielen publikum, ale aj odbornú kritiku.
V rokoch 19611966 pôsobila v pražskom divadle Semafor. V roku 1965 mala s Miroslavom Horníčkom recitál H & H´65. Po skončení angažmánu v divadle sa venovala sólovým koncertom najmä v zahraničí (Belgicko, SRN, Švajčiarsko). V roku 1963 v čitateľskej ankete Zlatý slávik, ktorú každoročne vyhlasoval český hudobný mesačník Melodie, sa umiestnila na druhom mieste, hneď za Evou Pilarovou. V roku 1964 účinkovala v legendárnom českom muzikálovom filme Kdyby tisíc klarinetů, ktorý režíroval Ján Roháč.
V rokoch 19671969 vystupovala v parížskej Olympii. V nasledujúcich rokoch mala koncerty napríklad v Argentíne, Kanade, Poľsku i Sovietskom zväze. Ako pozoruhodná stálica šansónu je uznávaná hlavne v nemecky hovoriacich krajinách, kde často koncertovala. V čase československej komunistickej normalizácie jej koncertná činnosť bola obmedzovaná. Začiatkom 80. rokov sa dokonca ocitla na šesť mesiacov vo väzení. Na koncertné pódiá sa vrátila v roku 1983. 
11. augusta 2011 Hana Hegerová oznámila médiám, že končí so svojou speváckou kariérou. Krátko predtým zrušila všetky svoje plánované koncerty vrátane oslavy svojich 80. narodenín v Divadle Hybernia v Prahe. I keď sa v médiách špekulovalo o tom, že je herečka vážne chorá, ona sama tieto chýry vyvrátila.
Hegerová zomrela 23. marca 2021 vo veku 89 rokov v Nemocnici na Homolce, kde bola hospitalizovaná po zlomenine stehennej kosti.

</doc>
<doc id="125292" title="Notová osnova" url="https://sk.wikipedia.org/wiki?curid=125292">

Notová osnova je systém zložený z 5 hlavných čiar (linajok) a 4 medzier určený na zápis nôt (Notáciu): 
Okrem piatich hlavných linajok môže obsahovať ešte pomocné čiary, ktoré majú dĺžku len mierne presahujúcu samotnú notu. Nota môže byť umiestnená na linajke aj v medzere. Noty v notovej osnove sa čítajú z ľava do prava. 
Hlavné čiary notovej osnovy sa počítajú zdola nahor, pomocné čiary sa počítajú v smere od hlavných čiar (ak sú pod osnovou počítajú sa smerom nadol, ak sú nad osnovou tak nahor).
Na presné určenie noty je potrebný kľúč, ktorý sa nachádza na začiatku každého riadku. Kľúč určuje tvz. referenčnú notu od ktorej sa potom počítajú všetky ostatné noty. Kľúče sa zvyknú voliť tak, aby notový zápis obsahoval čo najmenej pomocných čiar.
Do notovej osnovy sa zapisujú jednotlivé tóny tak, ako za sebou nasledujú v diatonickej stupnici v smere zdola nahor a to striedavo na čiary aj do medzier (ak je prvý tón stupnice na čiare, druhý je v medzere, tretí zase na čiare …). Napr. pre stupnica C-dur v husľovom kľúči je „jednočiarkové c“ na prvej pomocnej čiare, nasledujúci tón „d“ je pod prvou linajkou, „e“ je na prvej linajke, „f“ v prvej medzere, „g“ na druhej linajke, „a“ v druhej medzere a „h“ je na tretej linajke:

</doc>
<doc id="132614" title="Česká Wikipédia" url="https://sk.wikipedia.org/wiki?curid=132614">

Česká Wikipédia je česká jazyková verzia Wikipédie. Bola vytvorená v novembri 2002 na žiadosť českého redaktora esperantskej Wikipédie. Spočiatku bežala na softvéri RanMod a pri prechode na MediaWiki sa tri články českej Wikipédie stratili. Tisíc článkov dosiahla 20. októbra 2003. V júni 2005 dosiahla 10-tisíc článkov a decembri 2005 20-tisíc. V novembri 2006 obsahovala už 50-tisíc článkov.
V júni 2008 dosiahla hranicu 100-tisíc článkov, v júli 2011 dosiahla ďalší medzník – 200-tisíc článkov. V októbri 2013 obsahovala už vyše 276 000 článkov a pracovalo pre ňu 30 správcov. Registrovaných je už takmer 237 000 užívateľov, z nich je aktívnych niečo vyše 1 700. 
24. júla 2014 dosiahla 300-tisíc článkov. V počte článkov sa zaraďuje na 26. priečku najväčších Wikipédií.

</doc>
<doc id="134345" title="Ján Kubačka" url="https://sk.wikipedia.org/wiki?curid=134345">

Ján Kubačka ( 7. december 1904, Dolný Kubín – 28. december 1981, Dolný Kubín) bol slovenský pedagóg a osvetový pracovník.
Jeho otec bol Ján Kubačka a matka Zuzana rod. Mačuhová.
Študoval na Učiteľskom ústave v Turčianskych Tepliciach, kde v roku 1923 zmaturoval. Pracoval ako učiteľ v Žaškove, v Brezovej pod Bradlom, osvetový inšpektor a neskôr riaditeľ Základnej školy v Trenčianskej Teplej. Zúčastnil sa protifašistického odboja, počas SNP bol príslušník 2. paradesantnej brigády a bojoval v okolí Banskej Bystrice. V roku 1944 pracoval v redakcii "Národných novín" v Banskej Bystrici. Na učiteľských pôsobiskách vyvíjal všestrannú osvetovú činnosť.

</doc>
<doc id="147339" title="Kia Čadongčcha" url="https://sk.wikipedia.org/wiki?curid=147339">

Kia Čadongčcha (v písme hangul: 기아자동차 - Kia Čadongčcha; medzinárodne vystupuje pod anglickým názvom Kia Motors Corporation) bežne známa ako Kia, je sesterská spoločnosť juhokórejskej korporácie "Hyundai Motor Company", najväčšej automobilky na Kórejskom polostrove a taktiež členom "Hyundai Motor Group". 
Podľa údajov z decembra 2015, "Hyundai Motor Company" vlastní 33,8% spoločnosti "Kia Motors." Taktiež, "Kia" je čiastkovým vlastníkom rôznych sesterských spoločností "Hyundai-u," s podielmi medzi 4,9% a 45,3%. 
Bola založená v roku 1944 ako "Kyungsung Precision Industry," výrobca oceľových rúr a bicyklových súčiastok. V 1951 vyrobili prvý juhokórejský bicykel, "Samchully". V roku 1952 sa premenovali na "Kia Industries" a postupne začali vyrábať malé motorky pod licenciou Hondy (od 1957), nákladné vozidlá pod licenciou Mazdy (1962) a autá (1974). Prvý automobilový závod otvorili v roku 1973, závod v juhokórejskom meste "Sohari". V ňom sa vyrábali autá radu "Kia Brisa, Fiat 132" a "Peugeot 604" až do roku 1981, kedy boli zo strany vlády prinútení prestať vyrábať osobné vozidlá a zamerať sa len na ľahké nákladné vozidlá. Po obnovení produkcie v roku 1986, "Kia" spečatila partnerstvo so spoločnosťou "Ford". Vyrábali taktiež niekoľko druhov vozidiel odvodených od áut Mazda na predaj v Kórey a na export. Boli to napríklad "Kia Pride" - variant auta na iných trhoch predávaného ako "Mazda 121" a "Avella, Ford Festiva" a "Aspire." "Kia" zožala obrovský úspech po príchode na americký trh v roku 1992. V roku 1995 mali viac ako 100 predajcov v tridsiatich amerických štátoch, s rekordnými predajmi - 24 740 áut.
Problémy nastali počas "Ázijskej finančnej krízy", kedy v roku 1997 vyhlásili bankrot. V nasledujúcom roku sa dohodli s "Hyundai Motor Company" na zlúčení, kedy "Hyundai" odkúpili 51% spoločnosti "Kia". Počas nasledujúcich rokov sa finančná situácia mierne menila; "Hyundai" vlastní približne tretinu spoločnosti a zostáva tým väčšinovým vlastníkom spoločnosti "Kia Motors Corporation". Od roku 2005 sa zamerali aj na európsky trh a vyhlásili dizajn ako ich hlavný rastový nástroj - najímajúc nemeckého šéfdizajnéra a tvoriac identitu značky - prednú mriežku známu ako "Tigrí Ňufák." V roku 2006 otvorili závod "Kia Motors Slovakia" pri Žiline a začali so stavbou ďalšieho, v americkom štáte Georgia.

</doc>
<doc id="148282" title="Jozef Tuchyňa" url="https://sk.wikipedia.org/wiki?curid=148282">

Generálplukovník Ing. Jozef Tuchyňa ( 11. november, 1941, Krásna Ves, 9. november 2019, Piešťany) bol slovenský generál, bývalý minister vnútra a bývalý náčelník generálneho štábu. Bol ženatý a mal dve deti.
Roku 1963 ukončil "Ženijné technické učilište" v Bratislave a sa stal vojakom z povolania, pričom získal hodnosť poručík. Následne ro roku 1974 vykonával základné veliteľské funkcie ako veliteľ čaty a roty. Neskôr, v rokoch 1974 až 1977 absolvoval štúdium na Vojenskej akadémii v Brne. V rokoch 1977 až 1982 vykonával odborné funkciie na veliteľstve 13. tankovej divízie v Topoľčanoch a na veliteľstve Východného vojenského okruhu v Trenčíne. V rokoch 1982 – 1984 absolvoval štúdium na Vojenskej akadémii Generálneho štábu ozbrojených síl ZSSR v Moskve. Vzápätí sa stal náčelníkom štábu 13. tankovej divízie a neskôr sa stal jej veliteľom. Roku 1988 dosiahol prvú generálsku hodnosť. Stal sa zástupcom veliteľa Východného vojenského okruhu v Trenčíne. Druhého novembra 1990 bol menovaný do funkcie veliteľa Východného vojenského okruhu. V tejto funkcii zotrval až do roku 1992, kedy odišiel z armády a stal sa členom vlády. 
Bol menovaný za ministra vnútra Slovenskej republiky. V tejto funkcii pôsobil od 24. júna 1992 do 15. marca 1994.
1. mája 1994 bol znovu prijatý do služobného pomeru vojaka z povolania a ďalej slúžil vo funkcii poradcu ministra obrany Slovenskej republiky. 1. septembra 1994 bol ustanovený do funkcie náčelníka Generálneho štábu Armády Slovenskej republiky. 9. septembra 1998 odovzdal svoju funkciu a odišiel do dôchodku.

</doc>
<doc id="150898" title="Piesok" url="https://sk.wikipedia.org/wiki?curid=150898">

Piesok je sediment, prírodný nespevnený zrnitý materiál, pozostávajúci z úlomkov veľkosti od 0,064 (1/16 mm) do 2 mm. 
Pod pojmom piesok sa niekedy chápu aj nepremiestnené produkty rozpadu hornín (elúvium), obyčajne však bývajú ako piesok charakterizované hlavne akumulácie zŕn rozrušených hornín, ktoré boli v rôznej miere premiestnené, triedené a opracované. Sedimenty s menšími úlomkami sa nazývajú silt, úlomky väčšie ako 2 mm sú štrky. Spevneným ekvivalentom pieskov sú pieskovce. Spolu tvoria približne štvrtinu všetkých úlomkových usadenín z geologických formácií.
Termín definoval C. K. Wentworth (1922).
Zrná piesku môžu tvoriť úlomky minerálov a/alebo hornín, ale aj odumretých častí živočíchov a rastlín. Najrozšírenejšia zložka pieskov je však spravidla kremeň (tvorí v priemere dve tretiny objemu pieskov), nakoľko je aj najbežnejšia zložka väčšiny zdrojových hornín a je dostatočne odolný voči chemickému zvetrávaniu, ako aj mechanickému rozrušovaniu počas transportu. Bežná súčasť sú aj sľudy, či už svetlé (muskovit), alebo tmavé (biotit). Prítomnosť muskovitu poukazuje na metamorfný pôvod materskej horniny, nakoľko tento sa viac vyskytuje v metamorfitoch, piesky s vyšším obsahom biotitu majú naopak na vulkanický pôvod. Glaukonit sa vyskytuje v morských pieskoch, alebo pieskovcoch.
Z ďalších minerálov sú zastúpené živce, tieto však v prítomnosti vody podliehajú premenám (ilitizácii a kaolinozácii) na ílové minerály, či už v procese diagenézy, alebo pri neskoršom zvetraní. Biele piesky s vysokým obsahom vápenca poukazujú na tropické prostredie pri vzniku piesku. Z karbonátov býva prítomný aj dolomit a siderit. Posledná skupina minerálov sú tzv. ťažké minerály (minerály s mernou hmotnosťou vyššou ako 2,8 g.cm-3). Patria tam napr. magnetit, amfiboly, zirkón, rutil, olivín, topás, chromit a viaceré iné.
Na zemskom povrchu prakticky neexistuje oblasť, kde by sa piesky nevyskytovali. Najväčším miestom ich akumulácie sú riečne brehy, delty a morské pláže, v tesnom závese nasledujú púštne oblasti. Na dne oceánov sa však piesky vyskytujú len v obmedzenom množstve, sú typickým kontinentálnym sedimentom.
Na základe chemického zloženia a zrnitostného vytriedenia pieskov sa dá predpokladať ich pôvod. Vo všeobecnosti platí, že staršie piesky sú lepšie vytriedené, kým mladé (recentné) sú nezrelé. Staršie piesky, resp. pieskovce majú obvykle vyšší obsah SiO2 a CaCO3, čo sa dá objasniť dobrou odolnosťou kremeňa voči zvetrávaniu a spevnením jednotlivých zŕn kalcitovým cementom. Mladšie piesky naopak obsahujú pomerne vysoké objemové percento úlomkov hornín a minerálov iných ako kremeň, nakoľko neubehol dostatočne dlhý čas na ich rozloženie. Čím sú piesky, prípadne pieskovce staršie, tým viac ich textúrne znaky vypovedajú o klimatických podmienkach a spôsobe transportu.
Piesky sú dôležitá surovina pre chemický, sklársky a stavebný priemysel, ako aj zdroj akumulácie niektorých minerálov (aj drahokamov) a prírodný rezervoár ropy, zemného plynu a vody.
Veľká časť pieskov sa priemyselne používa ako zložka betónu v stavebníctve, alebo ako prirodzený filter pri úprave vody. Druhá veľká oblasť použitia (hlavne piesky s vysokým obsahom oxidu kremičitého) je v sklárskom priemysle ako základná surovina na výrobu skla, prípadne v tehliarskom priemysle ako prísada na výrobu tehál.
Piesok je taktiež zdrojom na výrobu čistého kremíka, používaného pre potreby elektrotechniky a výpočtovej techniky. Ostatné využitie piesku má dekoračný charakter (úprava golfových ihrísk, záhrad), rekreačný (ako podkladový materiál na výrobu plážových ihrísk, pieskovisk) aj umelecký charakter (stavba pieskových sôch a hradov z piesku).

</doc>
<doc id="155917" title="Bisexualita" url="https://sk.wikipedia.org/wiki?curid=155917">

Bisexualita alebo bisexuálnosť (bi = dvojitý, sexus = pohlavie) je typ sexuálnej orientácie jedinca (nazývaného bisexuál) k jedincom oboch pohlaví v približne rovnakej miere. Pojem označuje nevyhranenú pohlavnú orientáciu medzi homosexualitou a heterosexualitou. Oficiálne sa počet bisexuálne orientovaných ľudí odhaduje na 10 %.
Orientácia môže byť smerovaná k cis aj trans ľuďom.
Podľa výskumov známeho rakúskeho psychiatra Sigmunda Freuda ešte z roku 1905 má ľudská sexualita bisexuálny základ. Vychádzal z poznania, že v ženskom hormonálnom obraze síce dominujú hlavne ženské pohlavné hormóny (estrogén), ale nájdeme aj mužské (testosterón). V mužskom, naopak, hlavne mužské, ale aj ženské. Za ich reguláciu zodpovedá hypofýza. Na tento poznatok po niekoľkých desaťročiach nadviazal americký odborník Alfred Kinsey, ktorý zo vzorky 6000 žien a 5000 mužov všetkých vekových kategórií z rôznych kultúrnych a sociálnych vrstiev vytvoril sedemstupňovú škálu (prvým stupňom je nula a najvyšším číslo 6). Jednoznačná heterosexuálna orientácia dotyčného človeka reprezentovala 0 a číslo 6 výlučne homosexuálnu orientáciu. V pásme 2 - 4 sa teda nachádza bisexualita. Približne 13% mužov uviedlo, že za posledné 3 roky boli prevažne homosexuálne orientovaní. Keďže sa všeobecne odhaduje, že homosexuálnym životom žije približne do 4% ľudí, je výsledný odhad počtu bisexuálov približne 10%.
„Negatívne a škodlivé postoje a predsudky“ voči bisexuálnym ľuďom sa označujú ako bifóbia, prípadne širším výrazom homofóbia.
Bisexualita je sexuálna orientácia, za priaznivých okolností, sprevádzaná schopnosťou vytvárať plnohodnotný citový vzťah s osobou alebo osobami opačného alebo toho istého pohlavia. Bisexuálni jedinci môžu mať teda telesnú aj citovú náklonnosť k osobám oboch pohlaví.

</doc>
<doc id="193075" title="Tomáš Halík" url="https://sk.wikipedia.org/wiki?curid=193075">

Mons. Prof. PhDr. Tomáš Halík, Th.D., dr.h.c. ( 1. jún 1948, Praha) je český sociológ, filozof, teológ a rímskokatolícky kňaz. Je farárom vo farnosti Akademická farnost Praha.
Narodil sa v rodine editora spisov bratov Čapkovcov Dr. Miroslava Halíka. V rokoch 19661971 študoval sociológiu a filozofiu na Filozofickej fakulte Karlovej univerzity, bol žiakom Jana Patočku. Počas štúdia absolvoval študijný pobyt na Bangor University vo Walese. Diplomoval prácou "Společenskokritický význam utopických a profetických proudů v dějinách křesťanského sociálního myšlení." (Praha, 1971). Dizertačnú prácu na tému "Křesťanství jako utopie. K dialektice dějin křesťanského sociálního myšlení" obhájil na FF v roku 1972.
Do r. 1989 nemohol z politických dôvodov prednášať na vysokej škole, pracoval ako podnikový psychológ a neskôr ako psychoterapeut drogovo závislých u Apolináře (19841990). Zároveň študoval teológiu v tajných kurzoch (žiak Josefa Zvěřiny), v roku 1978 bol v Erfurte tajne vysvätený za kňaza. Patril k dôležitým osobnostiam tzv. podzemnej cirkvi a v 80. rokoch bol jedným z najbližších spolupracovníkov pražského kardinála Tomáška. 
Po r. 1989 študoval teológiu postgraduálne na Pápežskej Lateránskej univerzite v Ríme (ThLic.). Habilitoval sa z praktickej teológie na Papežskej teologickej fakulte vo Vroclave. V roku 1992 sa habilitoval v odbore sociológia na FSV UK prácou "Katolická kultura a česká společnost po 2. vatikánském koncilu", v r. 1993 bol vymenovaný za docenta, v r. 1997 za profesora Karlovej univerzity v Prahe. 
V rokoch 19901993 bol generálnym sekretárom Biskupskej konferencie ČR a pedagógom na Katolíckej teologickej fakulte Karlovej univerzity; Ján Pavol II. ho vymenoval za konzultora Pápežskej rady pre dialóg s neveriacimi. Od roku 1993 vyučuje religionistiku na FF UK, ako hosťujúci profesor prednášal na univerzitách v Oxforde a Cambridgi. Bol jedným z externých poradcov českého prezidenta Václava Havla, ktorý ho roku 1997 dokonca navrhol za svojho možného nástupcu vo funkcii.
Je farárom pražskej akademickej farnosti v kostole Najsvätejšieho Salvátora (od februára 1990) a prezidentom Českej kresťanskej akadémie (od decembra 1990). Je známy svojou angažovanosťou v občianskom živote, vyjadruje sa k otázkam medzináboženského dialógu a úlohy náboženstva v modernej spoločnosti.
V roku 2008 mu pápež Benedikt XVI. udelil titul "kaplána Jeho Svätosti", ktorý ho oprávňuje používať pred menom titul Monsignore.
V roku 2011 získal za knihu "Vzdáleným nablízku", cenu za "najlepšiu teologickú knihu Európy" za roky 2009 a 2010. 
V roku 2014 sa stal prvým českým laureátom Templetonovej ceny.

</doc>
<doc id="237859" title="Jared Leto" url="https://sk.wikipedia.org/wiki?curid=237859">

Jared Leto, občianskym menom Jared Joseph Leto ( 26. december 1971, Bossier City, Louisiana, USA) je americký herec a spevák, pôsobiaci v skupine 30 Seconds To Mars
Začal študovať na University of the Arts vo Philadelphii, odkiaľ prešiel na Školu vizuálnych umení na Manhattane. Spoločne s bratom Shannonom je členom hudobnej skupiny "30 Seconds to Mars". Skupina je úspešná, pričom je schopný venovať sa aj svojej hereckej kariére. Za film "Dallas Buyers Club" získal v roku 2014 Oscara za najlepší mužský herecký výkon vo vedľajšej úlohe. Zaujímavosťou je, že kvôli úlohe závislého od heroínu vo filme "Requiem za sen" schudol takmer 13 kg, kým kvôli úlohe Marka Davida Chapmana vo filme "Zavraždenie Johna Lennona" pribral 28 kg. Pôvodne mal hrať hlavnú mužskú úlohu vo filme "Awake", tú nakoniec získal Hayden Christensen. V roku 2016 sa objavil v roli Jokera (Postava patriaca DC Comics) vo filme Suicide squad.

</doc>
<doc id="247574" title="Opevnenie" url="https://sk.wikipedia.org/wiki?curid=247574">

Opevnenie alebo fortifikácia (z lat. "fortis" - silný a "facere" - robiť) sú vojenské konštrukcie a stavby navrhované na obranu a ochranu. Ľudstvo ich buduje už tisícky rokov a ich realizácie sa zlepšovali stúpajúcou úrovňou technickej zručnosti. Tradičným príkladom konštrukcie fortifikácií sú kastrá (vojenské tábory) z čias rímskych légií, ale prvými reálnymi realizáciami sú obranné múry mestských štátov ešte z čias Mezopotámie, alebo múr obklopujúci Jericho z 8. tisícročia pred Kr. Predchodcami fortifikácie, tak ako je chápaná dnes, boli obranné valy a konštrukcie, ktoré stavali predchodcovia človeka okolo svojich sídiel na obranu proti zvieratám, prípadne napadnutiu iným kmeňom.
Posun v systéme konštrukcie a princípe konceptu prišiel v stredoveku. Vtedy bol značne ovplyvnený príchodom pušného prachu a ťažkej techniky v podobe diel. V tomto období sa múry spevňovali, zhrubovali a využíval sa princíp spevnenia zemou, ako opornej konštrukcie. Bolo to nevyhnutné vzhľadom na silu kanónov a eliminácie dopadu delových gúľ, ktoré spôsobovali značné škody. Stúpajúca hĺbka muriva bola potrebná taktiež pre využitie diel na obranu, ktoré sa situovali do obranného múru alebo na neho.
Fortifikácie delíme na permanentné a poľné. Z čoho permanentné predstavujú tradičnú formu, konštrukciu obranného valu a poľné sú dočasné a vytvárané bojovými jednotkami ako obranné pozície v teréne. Najznámejším typom fortifikácie sú obranné mestské múry, známe ako mestské hradby. Megalomanskejším príkladom sú hradby okolo hraníc štátu alebo regiónu. Klasickým príkladom je Veľký čínsky múr.

</doc>
<doc id="252057" title="Jozef Nazaretský" url="https://sk.wikipedia.org/wiki?curid=252057">

Svätý Jozef bol podľa Biblie manželom Panny Márie, ktorá porodila Ježiša Krista ako jednorodeného a jediného Syna Boha Otca. Jozef bol synom Jakuba z Júdovho kmeňa. Jozef bol tesár. Jeho pamiatka sa oslavuje na Slovensku 19. marca.
Svätý Jozef je patrónom: dobrej smrti, tesárov, stolárov, rezbárov, robotníkov.
Jozef bol s Pannou Máriou zasnúbený, ale skôr ako „sa zišli“ počala z Ducha Svätého (Mt 1,18). Pretože Jozef bol spravodlivý a nechcel ju vystaviť hanbe, rozhodol sa ju potajomky prepustiť. Zjavil sa mu však anjel Pána a povedal, že sa nemá báť Máriu k sebe prijať za manželku, pretože to, čo v nej bolo počaté, bolo z Ducha Svätého, a že sa jej narodí syn, ktorému má dať meno Ježiš.
To sa potom stalo. Medzi tým ale podľa nariadenia cisára Augusta (Lk 2,1) prebiehalo v Izraeli sčítanie ľudu a pretože Jozef bol z Dávidovho rodu, musel sa ísť s tehotnou Máriou nechať zapísať do Júdska, do Betlehema a vyšlo to akurát tak, že sa tam Ježiš narodil. Po narodení sa mu prišli klaňať mudrci od východu - traja králi a keď odišli, zjavil sa Jozefovi opäť anjel, ktorý mu povedal, že má zobrať dieťa a matku a utiecť do Egypta, pretože Herodes bude v Betleheme hľadať dieťa a bude ho chcieť zavraždiť. Potom utiekla Svätá rodina do Egypta, kde boli až do Herodesovej smrti.
Keď Herodes zomrel, Jozefovi to opäť oznámil anjel Pána, s tým, že sa má vrátiť späť do Izraelskej zeme (Mt 2,21).
Pretože ale v Júdsku kráľoval Archealos, Herodesov syn, išiel Jozef radšej (na pokyn ktorý dostal vo sne) do Galiley, do Nazaretu.

</doc>
<doc id="266705" title="Stredoeurópska vysoká škola v Skalici" url="https://sk.wikipedia.org/wiki?curid=266705">

Stredoeurópska vysoká škola v Skalici (SEVŠ) je bývalá slovenská súkromná vysoká škola založená v roku 2005 so zameraním na medzinárodné vzťahy, životné prostredie a regionálny rozvoj. Sídli v Skalici. Vysoká škola má dva ústavy, v roku 2018 na nej študovalo 172 študentov. 30 júna 2021 jej vláda zrušila oprávnenie pôsobiť ako súkromná vysoká škola.
Majiteľkou a zakladateľkou školy je Heidy Schwarczová, ktorá školu budovala s víziou vybudovať "Slovenský Cambridge. Predsedom správnej rady školy bol dlhodobo podnikateľ Ivan Kmotrík. V roku 2012 otvorila SEVŠ svoje prvé vysunuté pracovisko mimo sídla školy – Vzdelávacie a konzultačné pracovisko SEVS v Košiciach. Škola mala v minulosti jedinú fakultu, Ekonomickú fakultu, v roku 2020 bolo nejasné, či ešte funguje. Od akademického roku 2013 do roku 2018 škole plynulo klesal počet študentov vedených v dennej aj externej forme štúdia (2012: spolu 817; 2013: spolu 1181; 2014: spolu 452; 2015: spolu 308; 2016: spolu 225; 2017: spolu 223; 2018: spolu 172).
V lete roku 2019 bola zrušená pobočka SEVŠ v Košiciach a škola sa dostala do finančných problémov, študenti nemohli získať informácie o štúdiu a v septembri 2019 informácie nasvedčovali tomu, že akademický rok 2019/2020 sa neuskutoční. Nakoniec sa zápis uskutočnil o tri týždne neskôr, v októbri 2019. Študenti môžu v škole študovať na Ústave politických vied a na Ústave ekológie a environmentálnych vied.
31. mája 2021 Ministerstvo školstva navrhlo škole odňať štátny súhlas kvôli porušovaniu povinností. Podľa Denníka N, škola „neuložila výročnú správu o hospodárení do verejnej časti registra účtovných závierok za rok 2018 a 2019, nemá zverejnené ani úplné a aktuálne znenie vnútorných predpisov, napríklad študijný poriadok.“ Na škole sa vyskytovali aj nedostatky v dokladoch o vzdelaní či preukazovanie výukovej činnosti v akademických rokoch 2018/2019 a 2019/2020.
V júni 2020 sa dostali na verejnosť záverečné práce absolventov SEVŠ a politikov strany SME RODINA, predsedu Národnej rady SR Borisa Kollára a poslankyne NR SR Petry Krištúfkovej, ktoré sú plagiátmi. Obaja politici v ich prácach vo veľkej časti kopírovali iné zdroje bez úpravy a náležitých citácií, obe práce však boli úspešne obhájené. Školiteľom pri oboch prácach bol súčasný rektor SEVŠ, Jozef Minďaš. Podozrenia z plagiátorstva sa viažu tiež k rigoróznej práci Ivana Kmotríka ml., ktorý do práce skopíroval publikácie priamo od svojho oponenta.

</doc>
<doc id="464240" title="FC Groningen" url="https://sk.wikipedia.org/wiki?curid=464240">

FC Groningen je holandský profesionálny futbalový klub pochádzajúci z mesta Groningen. Predchodca klubu bol založený v roku 1915 pod názvom "Unitas". Keď však tím vstúpil do súťaže Eerste Klasse Noord bol premenovaný na "GVAV" (Groninger Voetbal en Atletiek Vereniging). Od sezóny 1971 klub pôsobí pod súčasným názvom "FC Groningen". Momentálne je účastníkom najvyššej holandskej ligy Eredivisie.
Domáce zápasy hráva na štadióne Euroborg, ktorý má kapacitu 22 550 miest a ktorý využíva iba niekoľko rokov; do decembra 2005 hrával domáce stretnutia na štadióne Oosterpark Stadion s kapacitou 12 500 miest. Vybudovanie nového štadióna mal za následok aj vzostup návštevnosti; v sezóne 2004/2005 bola priemerná návštevnosť 12 500 fanúšikov na zápas, momentálne sa pohybuje okolo 22 000 na zápas. Euroborg má prezývku aj "zelené peklo", nakoľko patrí medzi najatmosférickejšie v krajine. Najväčším úspechom klubu je jeho finálová účasť v holandskom pohári KNVB Cup v sezóne 1988/89 v ktorom prehral 1 : 4 s tímom PSV Eindhoven.

</doc>
<doc id="513690" title="Lauren Bacall" url="https://sk.wikipedia.org/wiki?curid=513690">

Lauren Bacall (vlastným menom "Betty Joan Perske", 16. september 1924, Bronx, New York, USA – 12. august 2014, New York) bola americká filmová a divadelná herečka. 
Najvýznamnejšie sú jej úlohy vo filmoch noir s Humphrey Bogartom, ktorého manželkou bola od roku 1945 do jeho smrti v roku 1957. Jej hereckými partnermi boli aj John Wayne, Gary Cooper, Marilyn Monroe, Gregory Peck, Tony Curtis, alebo Kirk Douglas.
Za výkon vo filme "Dve tváre lásky" z roku 1996 získala nominácie na Zlatý glóbus a Oscara. Dvakrát získala cenu Tony za výkon v muzikáloch na Broadwayi: v roku 1970 za "Applause" a v roku 1981 za "Woman of the Year". V roku 2009 jej americká Akadémie filmového umenia a vied udelila čestného Oscara.
Jej druhým manželom bol v rokoch 1961 - 1969 herec Jason Robards. Je sesternicou Šimona Peresa, izraelského politika.

</doc>
<doc id="534805" title="Bill Murray" url="https://sk.wikipedia.org/wiki?curid=534805">

William James „Bill“ Murray ( 21. september 1950, Evanston, Illinois, USA) je americký herec a komik. 
Prvýkrát sa objavil v šou "Saturday Night Live" za ktorú získal Emmy Award. Neskôr hral v komédiách ako "Padavky" (1979), "Caddyshack" (1980), "Lampasy" (1981), "Krotitelia duchov" (1984), "A čo Bob?" (1991) a "Na Hromnice o deň viac" (1993). Neskôr získal uznanie za svoju úlohu vo filmoch "Stratené v preklade" (2003) za čo bol nominovaný na Oscara, "Zlomené kvety" (2005) a vo filmoch režiséra Wesa Andersona: "Ako som balil učiteľku" (1998), "Taká zvláštna rodinka" (2001), "Život pod vodou" (2004), "Darjeeling s ručením obmedzeným" (2007), "Fantastic Mr. Fox" (2009), "Až vyjde mesiac" (2012) a "Grandhotel Budapešť" (2014).

</doc>
<doc id="593924" title="Zoznam futbalových rekordov" url="https://sk.wikipedia.org/wiki?curid=593924">

Zoznam futbalových rekordov je prehľad historických prvenstiev, rekordov a zaujímavostí zo sveta futbalu so zameraním na vrcholový futbal. V prehľade sú zaznamenané rekordné výkony z medzinárodných súťaží reprezentačných mužstiev, z európskych a medzikontinentálnych klubových pohárov, ako aj z domácich ligových súťaží a národných pohárových súťaží.

</doc>
<doc id="594497" title="Karlo (raper)" url="https://sk.wikipedia.org/wiki?curid=594497">

Karlo alebo Gumbgu je slovenský raper.
Karlo, vlastným menom Juraj Čaba, pochádza z Lučenca. S hudbou začal už v detstve, keď mal 16 rokov. Do povedomia verejnosti sa dostal, keď sa stal členom košickej Haha Crew. Pod ňou nahral uvítací song "Aladin" a neskôr zopár ďalších. Gumbgu ale neskôr zo skupiny odišiel, no s jej členmi stále spolupracuje. Momentálne vydáva pod českým vydavateľstvom Milion+, ktorého je aj spoluzakladateľom. V roku 2017 vydal album ktorý nesie názov 666, sú na ňom producenti ako Dalyb, Season productions a mnoho ďalších. Na začiatku roka 2020 vydal album, ktorý sa volá 999. Na albume má featy od veľa známych rapperov ako Yzomandias a Nik Tendo.

</doc>
<doc id="607922" title="Marián Hatala" url="https://sk.wikipedia.org/wiki?curid=607922">

Marián Hatala ( 11. september 1958, Holíč) je slovenský básnik, prozaik, prekladateľ, publicista a pedagóg.
Základné vzdelanie nadobudol v Holíči a Senici. Od roku 1974 do roku 1978, študoval na bratislavskom Gymnáziu pre telesne postihnutú mládež. Po maturite študoval tri roky germanistiku a slovakistiku na Filozofickej fakulte Univerzity Komenského v Bratislave. Po štúdiách pracoval na Okresnej správe spojov v Senici, bol knihovníkom v Sobotišti, vyučoval nemecký jazyk na III. ZŠ v Senici. V rokoch 19952000 bol učiteľom nemeckého jazyka na súkromnom gymnáziu Mercury v Bratislave. Do marca 2003 pôsobil ako šéfredaktor česko-slovenského týždenníka Mosty, odvtedy je umelcom v slobodnom povolaní a autorom viacerých kníh. Je členom najväčšej rakúskej spisovateľskej organizácie Grazer Autorenversammlung (so sídlom vo Viedni). Do oblasti jeho tvorby patrí poézia, literatúra pre deti a mládež, recenzistika, publicistika a preklady z poézie a prózy písanej po nemecky. Žije v Bratislave.
Marián Hatala začal písať poéziu pomerne neskoro. Prvé básne publikoval v literárnych časopisoch, jeho knižným debutom bola na jar roku 1990 vydaná zbierka básní "Moje udalosti." V nej sa začína prejavovať ako ironický komentátor súčasnosti, čo sa prelína v celej jeho tvorbe. Hatalov básnický jazyk charakterizuje hravosť a nápaditosť, civilné gesto, a to zväčša na pôdoryse krátkych príbehov, ktoré pripomínajú fotografické momentky. Všeobecne možno povedať, že Hatalova poézia je čitateľsky prístupná a adresná. Jedným z ťažísk v jeho tvorbe je poézia určená pre detského čitateľa ("Kratochvíle pre väčšie deti a menších dospelých" a "Spoveď záškoláka"). Recenzie, eseje a fejtóny uverejňuje v slovenských periodikách, no už mnoho rokov autorsky prispieva do časopisu "Listy", pravidelne sa venuje prekladom z nemecky písanej literatúry. Rakúskych, nemeckých i švajčiarskych básnikov a prozaikov predstavuje na stránkach slovenských literárnych časopisov, v Slovenskom rozhlase a počas autorských večerov. Jeho básne si možno nalistovať aj v internetovom vydavateľstve Fixpoetry Hamburg a sú aj na stránkach internetového časopisu Ilegalit .

</doc>
<doc id="632281" title="Let Aeroflot 1492" url="https://sk.wikipedia.org/wiki?curid=632281">

Let Aeroflot 1492 bol vnútroštátny let ruskej leteckej spoločnosti PAO Aeroflot na lietadle typu Suchoj Superjet 100-95B, ktoré 5. mája 2019 o 15:04Z (18:04) vzlietlo z Medzinárodného letiska Šeremetievo v Moskve s plánovaným príletom na Letisko Murmansk. Krátko po odlete sa lietadlo muselo pre technickú poruchu po údere blesku vrátiť na letisko. Počas pristávacieho manévra o 15:31Z (15:31) došlo k tvrdému nárazu lietadla na runway, v dôsledku čoho vypukol požiar, ktorý zachvátil celú zadnú časť lietadla. Haváriu neprežilo 41 zo 78 osôb na palube.

</doc>
<doc id="632669" title="Mestský okruh číslo 2 (Košice)" url="https://sk.wikipedia.org/wiki?curid=632669">

Mestský okruh číslo 2 v Košiciach tvorí vonkajší okruh mesta Košice.
Okruh vedie okrajovými mestskými časťami štvorpruhovými komunikáciami: Alejová, Trieda SNP, Watsonova, Hlinkova, Prešovská, Južné nábrežie, Nižné Kapustníky. Východná časť mestského okruhu sa v rokoch 1987 – 2008 budovala ako diaľničný privádzač ku diaľnici D1 mimoúrovňovo. Do 1. apríla 2020 bol okruh tvorený rýchlostnými cestami R2 a "PR3". Po tomto dátume boli cesty preklasifikované na cesty I. triedy s obmedzeným prístupom č. 16 a 20.
Košický mestský okruh číslo 2 začína v kruhovom objazde na ulici Moldavská cesta, ktorý spája túto ulicu s ulicami Trieda SNP a Alejová. Okruh potom pokračuje po Triede SNP smerom na sever až po Festivalové námestie pri košickom Amfiteátri. Cesta stále pokračuje na sever, teraz už však po Werferovej ulici. Na konci ulice cesta významnejšie zabáča a pokračuje smerom ku UVLF na Hlikovej ulici. Ďalej okruh vedie ponad rieku Hornád a križovatku Dargovských hrdinov smerom na juh po ceste I. triedy s obmezdeným prístupom 16, vedúcej po tzv. Južnom nábreží. V časti zvanej Nižné Kapustníky v mestskej časti Nad jazerom mestský okruh odbočuje smerom na západ ku križovatke VSS. Po prejdení križovatky okruh smeruje po Alejovej ulici pozdĺž Verejného cintorína až späť ku kruhovému objazdu na Moldavskej ceste.

</doc>
<doc id="635552" title="Katedrálny chrám svätých Cyrila a Metoda (Burgas)" url="https://sk.wikipedia.org/wiki?curid=635552">

Katedrálny chrám svätých Cyrila a Metoda známy aj ako Chrám-pamätník svätých Cyrila a Metoda je pravoslávny chrám z prelomu 19. a 20. storočia nachádzajúci sa v centrálnej časti mesta Burgas v Burgaskej oblasti v juhovýchodnom Bulharsku. Má priznaný štatút kultúrnej pamiatky a je jedným zo symbolov Burgasu.
Chrám svätých Cyrila a Metoda leží v centrálnej časti Burgasu na rovnomennom námestí.
Budova je postavená ako trojloďová katedrálna bazilika s centrálnou apsidou, orientovaná zo západu na východ. Celková zastavaná plocha budovy dosahuje až .
Materál použitý na výstavbu boli prevážne kamenné bloky zhotovené z čierno-zeleného ajtoského andezitu. Ďalej bol použitý aj mramor a tehly.
Vnútri chrámu sa nachádza päť dvojíc nosných mramorových arkádových stĺpov. Hlavná kupola je posadená na vysokom dvanásťstennom podstavci s oknami. Na západnej strane chrámu sa nachádzajú dve zvonice dostupné po točitom schodisku. Z vonkajšej strany budovu obopínajú tri rímsy. Na vitrážovej výzdobe na prednom priečelí chrámu sú vyobrazení solúnski bratia Cyril a Metod.
Fresky v interiéri budovy sú dielom významných umelcov, profesorov Giudženova a Kožuharova, ktorí vyzdobili freskami aj chrám svätého Alexandra Nevského v Sofii. V chráme sa nachádzajú hodnotné ikony a ikonostas. Ikonostas pochádza z roku 1930 a je dieľom Kruma Košarevského. Drevorezby na ikonostase boli zhotovené v roku 1947 a sú dielom majstrov Atanasa Kavrăkova a Slivena a Kruma Košarevských zo Sofie.
Budova je najväčším chrámom v Burgase.
Vedením výstavby bol poverený taliansky architekt Ricardo Toscani, ale podieľali sa na nej aj architekti A. Karamalakov, G. Kozarov, D. Majstorov, S. Slavov, H. Stanišev a iní. Kameníci boli takisto pozvaní z Talianska.
Chrámový sviatok sa slávi 11. augusta.
Na mieste dnešného chrámu stál už predtým malý drevený chrám. Tento bol postavený priamo miestnym duchovným Georgim Stojanovom vedľa jeho vlastného domu, aby mohol slúžiť bohoslužby pre miestnych občanov. Tento pop, ktorý bol aj významným bojovníkom za samostatnú bulharskú pravoslávnu cirkev, neskôr svoj pozemok ponúkol na výstavbu nového chrámu.
Po oslobodení Bulharska v roku 1894 sa začala diskúzia o postavení nového chrámu a cirkevné autority výstavbu v roku 1895 odobrili. Odobrujúci protokol bol oficiálne vystavený 23. júla 1895 a v tom istom roku bol položený základný kameň budovy. Samotná výstavba prebiehala na prelome 19. a 20. storočia v rokoch 1896 – 1907 pod vedením talianskeho architekta Ricarda Toscaniho. Financovanie stavby prebiehalo čiastočne aj z darov miestnych občanov. Veľkú pomoc pri stavbe znamenala aj podpora vtedajšieho starostu Burgasu Dimităr Brakalov.
Drevorezbárska interiérová výzdoba bola zhotovená v roku 1947.
V roku 1953 postihol chrám požiar, ktorý vážne poškodil veľkú časť ikon a fresiek v chráme.
Na prelome 20. a 21. storočia prešla budova reštauráciou a bola osvetlená. Samotná reštaurácia sa začala v roku 1994 a trvala štrnásť rokov. Po reštaurácii bol chrám slávnostne znovuotvorený v deň chrámového sviatku 11. mája 2008. Od roku 2011 je interiér chrámu z dôvodu nestability základov pre turistov zatvorený, napriek tomu však budova patrí k najnavštevovanejším pamiatkam mesta.

</doc>
<doc id="647311" title="Roman Mikulec" url="https://sk.wikipedia.org/wiki?curid=647311">

plk. Ing. Roman Mikulec, MSc. ( 18. marec 1972, Bratislava) je bezpečnostný manažér – špecialista, vojak a súčasný minister vnútra SR.
Po krátkej kariére v letectve v pozícii stíhacieho pilota prešiel do Vojenskej spravodajskej služby. Od najnižších funkcií sa dostal až na funkciu riaditeľa. Jeho kariéra v ozbrojených silách skončila po 21. rokoch služby po obvinení NAKA potom, ako vypracoval správu o tunelovaní Vojenskej spravodajskej služby počas obdobia prvej vlády Roberta Fica. Bol obvinený z ohovárania, neskôr zo sabotáže a ohrozenia utajovaných skutočností. Po siedmich rokoch procesu bol v roku 2019 právoplatne oslobodený od všetkých obvinení.

</doc>
<doc id="653420" title="Štiav lúčny" url="https://sk.wikipedia.org/wiki?curid=653420">

Štiav lúčny alebo štiav kyslý ("Rumex acetosa" alebo "Acetosa pratensis") je druh rastliny z čeľade stavikrvovité, zaraďovaný do rodu štiav v širšom zmysle ("Rumex") alebo do rodu štiav v užšom zmysle ("Acetosa"). 
Je to často sa vyskytujúca, stredne vysoká trvalka. V slovenskej prírode je pôvodným druhom, okrem obdobia kvitnutia je rastlinou celkom nenápadnou a považuje sa za burinu.
Vyskytuje sa takmer na celom európskom kontinente, od západu po Ural a Kaukaz na východe. Zo severnej strany je jeho európsky areál ohraničený Škandináviou a na juhu siaha až na severozápad Afriky. V Ázii je rozšírený cez celý Sibír až na Ďaleký východ, do Strednej Ázie a cez severné územie Číny a Mongolska až na Kórejský polostrov a Taiwan. Zasahuje aj do severných oblastí Indie, Pakistanu a do Tibetu. Udáva sa, že sa v blízkosti Himalájí vyskytuje až do nadmorskej výšky 4 000 m. Druhotne sa dostal do Severnej a Južnej Ameriky aj Austrálie. Vyskytuje sa aj na Slovensku.
Druh je typickou rastlinou vlhkých lúk, pastvín, polí, riečnych a potočných brehov, rastie aj v priekopách pozdĺž ciest alebo niekedy aj na skládkach, väčšinou na dobre preslnenom stanovisku. Najlepšie mu vyhovujú pôdy vlhké až mokré, výživné, bohaté dusíkom, neutrálne až kyslé, ktoré sú hlboké, hlinité alebo rašelinové. Výrazne prevažuje jeho výskyt na prirodzenom stanovisku, iba málo ovplyvňovanom ľudskou činnosťou.
Nadzemná časť tohto hemikryptofytu na jeseň odumiera, ale skoro na jar opäť vyklíči. Kvitne od mája do júla.
Dvojdomá, vytrvalá bylina vysoká 30 až 100 cm vyrastajúca z trvalého, guľovitého koreňa. Byle sú priame, málo vetvené, pozdĺžne ryhované, niekedy oinovatené a zospodu červenkasté. Listy bývajú mierne dužinaté a majú veľmi premenlivý tvar. Prízemné sú kopijovito podlhovasté, na báze majú špicaté, strelovito odstávajúce laloky a bývajú asi trikrát dlhšie než širšie. Horné byľové listy sú kopijovité, prisadnuté a objímajú byľ bazálnymi lalokmi. 
V hornej časti sa byľ metlinovito rozvetvuje do niekoľkých vetví a na nich vyrastajú na tenkých, červenkastých stopkách drobné, jednopohlavné kvety združené po 4 až 8 do praslenov. Kvety majú šesť zelených, viac-menej červenkastých okvetných lístkov, tri vonkajšie sú menšie a tri vnútorné väčšie. V samičom kvete je šesť tyčiniek s jemnými nitkami s peľnicami a v samičom z troch plodolistov vytvorený vrchný, jednovaječný semenník s tromi červenastými bliznami. Peľ na blizny prenáša vietor, už slabý vánok stačí na rozochvenie peľníc. Len zriedkavo sú kvety opeľované hmyzom, ktorý si prilieta po peľ.
Po opelení sa zo semenníka vyvinie jednosemenná trojhranná nažka a vonkajšie okvetné lístky se ohnú naspäť. Vnútorné lístky podrastú a tesne obalia nažku, sú však väčšie a vytvoria na nej tri krídelká. Takto vzniknuté útvary – krovky – bývajú veľké 3,5 až 5 mm, sú ružovkasté, blanité, srdcovito okrúhle a na báze majú malý výrastok, zvaný mozoľček. Nažky vnútri sú lesklé, hnedé až čierne.
Rastlina sa prevažne rozmnožuje semenami (nažkami), ktoré po dozretí odpadávajú od stopiek a sú pomocou krídeliek roznášané vetrom aj na väčšie vzdialenosti. Zakorenená rastlina sa na stanovisku rozrastá novými byľami rastúcimi z vetvenej hlavy plytko siahajúceho koreňa.
Rastlina obsahuje veľa kyseliny šťavelovej, antrachinóny a ďalšie organické kyseliny, vitamín A, vitamín C, vitamín B1 a mnohé minerálne látky (draslík, vápnik, železo). Využíva sa v liečiteľstve, v apríli sa zbiera jej list, menej často koreň. Používa sa prevažne navonok, napríklad formou kašovitých obkladov pri ochoreniach kože alebo ako kloktadlo pri aftách v ústach. Sušený koreň býva súčasťou preháňavo pôsobiacich čajov. Z koreňa možno pripraviť trvalé žlté a z byle červené farbivo.
Pre osviežujúcu kyslú chuť sa v teplých letných mesiacoch listy niekedy žujú, na jar sa z mladých lístkov pripravuje polievka alebo sú súčasťou šalátov. Pre veľký obsah šťavelanov môže konzumácia v surovom stave spôsobiť zdravotné problémy, hlavne u chorých na dnu, dojčiacich žien alebo osôb náchylných na tvorbu obličkových kameňov; tepelnou úpravou sa toto nebezpečenstvo stráca.
Štiav lúčny je burinatá rastlina bez väčšieho ekonomického významu. Najviac škodí pri raste vo viacročných krmovinách, kde znižuje ich kvalitu. Je naopak dôležitou rastlinou pre niektoré druhy motýľov, ktoré na jeho listy kladú vajíčka, a potom slúži ako živná rastlina ich húseníc; takto sa rozmnožuje napr. ohniváčik zlatobyľový ("Lycaena virgaureae"), ohniváčik hadovníkový ("Lycaena helle"), ohniváčik štiavový, ("Lycaena hippothoe"), ohniváčik čiernokrídly ("Lycaena phlaeas"). Jeho semená sú potravou pre mnohé vtáky i drobné cicavce.

</doc>
<doc id="654665" title="Elia Levita" url="https://sk.wikipedia.org/wiki?curid=654665">

Elia Levita (13. február 1469, Neustadt an der Aisch, Nemecko 28. január 1549, Benátky, Taliansko), známy tiež pod menami Elijah Levita, Elias Levita, Élie Lévita, Elia Levita Ashkenazi, Eliahu Levita, Eliyahu haBahur („Elijah the Bachelor“), Elye Bokher, bol renesančný hebrejský jazykovedec, lexikograf, učeň a básnik. Bol autor románu "Bovo-Bukh" (napísaný v 15071508), najobľúbenejšieho rytierskeho románu napísaného v jazyku Jidiš. Žil počas dekády v dome Kardinála Egidia da Viterba a bol tiež jedným z popredných učiteľov významných kresťanských osobností v hebrejčine a židovského mysticizmu počas renesancie.
Osobný a pracovný život.
Narodil sa v Neustadte pri Norimbergu do židovskej rodiny Levitov a bol najmladším z deviatich bratov. Preferoval aby bol oslovovaný „Ashkenazi“ a bol tiež nositeľom mena „Bachur“ čo v preklade znamená mladý, mladý muž alebo mladý študent a toto meno neskôr použil v podobe názvu svojej hebrejskej gramatiky.
Počas jeho rannej dospelosti boli Židia vyhnaní z oblasti v ktorej žili, preto sa presťahoval do Talianska ktoré sa stalo jeho domovom. V 1504 v Padove napísal 650 Stanca slôh "Bovo-Bukh", založených na obľúbenom románe "Buovo d’Antona", ktorý bol napísaný na základe anglo-normanského románu Sira Bevisa z Hamptonu.
Do 1514 žil v Benátkach kde napísal dva kriticko-satirické paškvily. V tom istom roku sa presťahoval do Ríma kde získal kamaráta a patróna, renesančného humanistu a Kardinála Egidia da Viterba (14711532) z Viterbo v ktorého paláci žil počas viac než desať rokov. Elia Levita učil Egidia da Viterba hebrejčinu a prepisoval hebrejské rukopisy väčšinou súvisiace s Kabalou pre kardinálovu knižnicu. Prvé vydanie Levitovho Bahur (Rím, 1518) je venované Egídiovi a Elia Levita k nemu vypracoval dokument s abecedným zoznamom slov ktoré sú v knihe použité (Concordance) (1521).
Plienenie Ríma v 1527 spôsobilo že Levita bol znovu poslaný do exilu, naspäť do Benátok kde zastával funkciu korektora a vyučoval hebrejčinu. Levita v Benátkach publikoval rozpravu o pravidlách napoly spievaného prednesu pomenovanú "Sefer Tuv Ta’am".
70 ročný Elia Levita odišiel od svojej manželky a detí v 1540 do mesta Isny im Allgäu v Bavorsku na pozvanie Paula Fagiusa aby tam spravoval jeho hebrejský tlačiarenský lis. Počas svojho zotrvania u Paula Fagiusa (do 1542 v Isny im Allgäu) zverejnil nasledujúce práce: "Tishbi", slovník zameriavajúci sa na slová ktoré sa nenachádzajú v práci "Arukh", obsahujúci 712 slov používaných v Talmude a Midraši s vysvetleniami v nemčine a latinským prekladom od Fagiusa (Isny im Allgäu, 1541); "Sefer Meturgeman", vysvetľujúci všetky aramejské slová nájdené v Targúme (Isny im Allgäu, 1541); "Shemot Devarim", abecedne zoradený zoznam odborných hebrejských slov (Isny im Allgäu, 1542); a nové a revidované vydanie "Bachuru". Počas svojho pobytu v Nemecku vydal tiež "Bovo-Bukh". Pri návrate do Benátok, napriek svojmu vysokému veku, Elia Levita pracoval na vydaniach viacerých prác vrátane práce "Miklol" od Davida Kimchiho, ktorú tiež komentoval.
Elia Levita zomrel 28. januára 1549 v Benátkach 80 ročný. Jeho pamätník na cintoríne Židovskej komunity v Benátkach obsahuje pochvalu: „Osvetlil tmavé časti gramatiky a premenil ich na svetlo“.
V období ktoré zaznamenalo vzostup reformácie a dalo štúdiu Hebrejskej Biblie a jej jazyka svetový význam, Elia Levita podporoval štúdium hebrejčiny v kresťanských kruhoch svojou vzdelávacou a vydavateľskou činnosťou. Medzi jeho učencov patrí hlavne Sebastian Münster, ktorý preložil Levitove gramatické práce do latinčiny a Georges de Selve, lavaurský biskup a francúzsky veľvyslanec v Benátkach. Počas tohto obdobia sa tiež zoznámil so Samsonom Ha-Nakdanom.
Medzi jeho potomstvo patrí bývalý britský premiér David Cameron ktorý ho opísal slovami „môj predok Elijah Levita ktorý napísal román ktorý sa považuje za prvý jidišský román vôbec.“

</doc>
<doc id="657188" title="Artúr Görgei" url="https://sk.wikipedia.org/wiki?curid=657188">

Artúr Görgei (starým pravopisom: "Görgey", šľachtický predikát „Görgey de Görgő et Toporcz“; 30. január 1818, Toporec 21. máj 1916, Budapešť) bol uhorský vojvodca a politik.
Narodil sa v zemianskej rodine Juraja Görgey (1777-1843) a jeho manželky Alžbety Vilmy Pertzián(1784-1829). Stredoškolské štúdium ukončil na gymnáziu v Kežmarku, v blízkosti ktorého sa narodil. V rakúskom Tullne absolvoval vojenskú školu, kde potom ďalej slúžil ako nižší dôstojník, neskôr ako podporučík sa stal členom cisárskej osobnej stráže vo Viedni a v roku 1842 bol prevelený do Pešti. Po otcovej smrti sa zapísal na Karlovu-Ferdinandovu univerzitu v Prahe, aby sa tam mohol venovať štúdiu chémie. V rámci experimentálnej práce objavil novú mastnú kyselinu.
V druhej polovici mája 1848 sa pripojil k novozaloženej národnej garde (honvédi). 29. septembra 1848 bol veliteľom husárskeho oddielu a na ostrove Csepel predsedal mimoriadnemu súdu, ktorý obvinil uhorského magnáta Eugena Zičiho (18091848) (maďarsky Ödön Zichy) a jeho brata Pavla, že sú spolčení s blížiacim sa rakúskym vojskom. Eugen Ziči bol na mieste popravený a jeho brat bol deportovaný ako väzeň do Pešti.
Bol najvýznamnejším generálom maďarskej revolúcie v rokoch 184849 avšak Görgeiho vzťah a konflikty s Lajosom Košutom, najvýznamnejším politikom a prezidentom guvernérom revolučného Maďarska, ovplyvnili priebeh vojny za nezávislosť a jeho vojenskú kariéru, ale aj jeho porevolučný život až do smrti. Počas jeho vojenských kampaní v zime a v lete 1848–1849 sa dostal do konfliktu s Košutom kvôli rozdielnym názorom na vojenské operácie a kvôli tomu, že Görgei nesúhlasil s Deklaráciou maďarskej nezávislosti, ktorej architektom bol práve Košut. Uhorský parlament v Debrecíne 14. marca 1849 detronizoval Habsburgovcov a vyhlásil úplnú nezávislosť maďarského štátu a Košúta zvolil za prezidenta - regenta. Görgei nebol nadšený týmito radikálnymi krokmi. Obával sa, že to povedie k spojeniu Rakúska s ruskou monarchiou, čo sa napokon aj stalo. Košut sa mnohokrát vyhýbal tomu, aby Görgeiho vymenoval za hlavného veliteľa maďarskej armády, a namiesto neho menoval slabších veliteľov, ako boli Henryk Dembiński alebo Lázár Mészáros. Po úteku Košuta do Turecka v roku 1849 sa na krátky čas stal aj politickým vodcom Maďarov. Keď maďarské vojská zložili zbrane, práve on bol považovaný za zradcu Maďarov, hoci rozhodnutie o kapitulácii bolo urobené s vedomím a z vôle maďarskej vlády.
Po bitka pri Világoši, keď posledné zvyšky revolučnej uhorskej armády vedenej práve Görgeim kapitulovali 13. augusta 1849 pri rumunskej obci Șiria (známejšej pod vtedajším maďarským názvom Világos) pred pruským generálom v ruských službách Theodorom von Rüdigerom bolo mnoho maďarských vzbúrencov ale aj generálov popravených.
Görgei nebol popravený, ale vďaka ruskej požiadavke na jeho omilostenie bol Rakúšanmi uväznený v Klagenfurte v Korutánsku a držaný pod dozorom 18 rokov, ktoré prežil s manželkou v exile vo Viktringu. Görgei kúpil dom v dedine Viktring neďaleko Klagenfurtu, kde v záhrade začal pestovať zeleninu a ovocie, aby uživil svoju rodinu. V roku 1850 sa im narodila dcéra a v roku 1855 syn Kornél. Až v roku 1867 vďaka amnestii vydanej v dôsledku maďarsko-rakúskeho vyrovnania a založenia rakúsko-uhorskej monarchie sa mohol vrátiť do Maďarska. Po niekoľkých rokoch útrap v rôznych častiach Maďarska, kde sa najprv snažil bez úspechu nájsť vhodné uplatnenie, mu jeho brat István Görgey poskytol domov vo Visegráde, kde prežil posledné desaťročia svojho života.

</doc>
<doc id="658863" title="Maroš Žilinka" url="https://sk.wikipedia.org/wiki?curid=658863">

Dr. h. c. JUDr. Maroš Žilinka, PhD. ( 19. august 1970, Bardejov) je slovenský prokurátor a v súčasnosti 7. generálny prokurátor SR. 
V rokoch 2003 až 2005 pôsobil ako prokurátor trestného odboru Generálnej prokuratúry SR (GP SR). V rokoch 20052010 bol zástupcom riaditeľa odboru ekonomickej kriminality Úradu špeciálnej prokuratúry. Od roku 2012 bol zástupcom riaditeľa odboru ekonomickej kriminality ÚŠP. 
V minulosti z významnejších prípadov dozoroval kauzu ako podvod na nebankový subjekt Drukos, kde Najvyšší súd (NS) SR odsúdil majiteľa Františka Mojžiša v roku 2012 na 8,5-ročný trest odňatia slobody. Dozoroval tiež kauzu Transpetrolu na 11 rokov odsúdeného Ignáca Ilčišina a prípad ex-člena SIS Ľuboša Kosíka, ktorého NS SR v kauze zmeniek odsúdil na 18-ročný trest odňatia slobody. Dozoroval aj kauzu Technopol Servis, kde je obvinený Marian Kočner.
Počas súdneho procesu s obvinenými v prípade vraždy Jána Kuciaka a Martiny Kušnírovej vyplynulo, že Žilinka spoločne s prokurátorom GP SR Petrom Šufliarskym a advokátom Danielom Lipšicom mali byť obeťou plánovanej vraždy.
Popri rozsiahlej vedeckej a publikačnej činnosti z oblasti trestného práva je tiež externým členom pedagogického zboru Justičnej akadémie SR.
Na post kandidáta na generálneho prokurátora ho navrhla Slovenská advokátska komora a poslankyňa za stranu Sme rodina. Poslancami Národnej rady SR bol 3. decembra 2020 zvolený za 7. generálneho prokurátora SR. V tom čase pôsobil na Úrade špeciálnej prokuratúry ako riaditeľ odboru ekonomickej kriminality. Bolo tiež oznámené, že prezidentka SR ho do úradu vymenuje 10. decembra 2020. Žilinka bol zvolený v prvom kole a získal 132 hlasov.
Tesne pre vymenovaním poslanec NR SR Juraj Šeliga (Za ľudí) vyzval prezidentku, aby odložila vymenovanie Žilinku za generálneho prokurátora, nakoľko podľa jeho slov sa zistilo, že pri vypočúvaním pred ústavnoprávnym výborom NR SR klamal o jeho vzťahu s Gučíkom. Prezidentka Šeligovej žiadosti nevyhovela. V príhovore pri vymenovaní Žilinku prezidentka uviedla, že si od neho želá ozdravenie, očistenie a odstránenie prvkov inštitucionálnej nekultúrnosti generálnej prokuratúry. Uviedla tiež, že dúfa, že s jeho nástupom prichádza nová éra na generálnej prokuratúre.
Po svojom vymenovaní Žilinka povedal, že preverí kauzy prokurátorov a prokurátoriek ako aj kauzu únosu občana Vietnamu.
Podľa prieskumu konaného 17. až 24. februára 2021 Žilinkovi dôverovalo 48% a nedôverovalo necelých 36% respondentov.

</doc>
<doc id="659901" title="Saúdovci" url="https://sk.wikipedia.org/wiki?curid=659901">

Saúdovci (iné názvy pozri nižšie) je panovnícka dynastia v Saudskej Arábii. Panovník z tejto dynastie je zároveň vodcom wahhábovcov.
Slovenské mená tohto rodu sú: Saúdovci, Sa’údovci, Saudovci, saudská dynastia. Nevhodné slovenské mená tohto rodu sú: "Saudi", "Saudovia", "Saúdovia" (nevhodné sú z dôvodu absencie koncovky -ovci a preto, lebo primárne znamenajú obyvateľstvo Saudskej Arábie).
Občas uvádzaný prepis ál-Saúd (či dokonca as-Saúd) nie je správny - ide tu o zámenu určitého člena „al“, nasledovaného v prepisoch spojovníkom, so slovom „ál“, znamenajúcim príbuzenstvo, klan, rodina a písaným bez spojovníka.
Staršie sa Saúdovci označovali aj ako (rod či dynastia) Ibn Saúd (prepisové varianty slova Saúd pozri hore).
Vetva Saúdovcov, ktorá dnes vládne v Saudskej Arábii, sa presnejšie označuje aj ako Ál Fajsal Ál Saúd (t.j. sú potomkami Saúda a v rámci jeho potomkov sú potomkami Fajsala).
Za zakladateľa rodu Saúdovcov sa považuje Saúd (iné mená: Saúd I., Saúd ibn Muhammad ibn Mukrin), ktorý bol v rokoch 17201725 emirom emirátu Dir′íja, t.j. mesta Dir′íja (dnes predmestie Rijádu) a jeho bezprostredného okolia, čiže bol emirom malého územia uprostred regiónu Nadžd (=Nedžd). Jeho syn Muhammad ibn Saúd (vládol 17351765) v roku 1744 urobil z Emirátu Dirʿíja wahhábovský štát (tzv. prvý saudský štát). Do začiatku 19. storočia sa emirát Dirʿíja pod vládou Saúdovcov postupne rozšíril zhruba na územie dnešnej Saudskej Arábie. V roku 1818 územie emirátu obsadil Egypt. V roku 1822/1824 bol saudský emirát obnovený, tentokrát s hlavným mestom v Rijáde; tento emirát dnes voláme druhý saudský štát či [prvý] Emirát Nadžd či [prvý] Emirát Rijád a rozkladal sa na území dnešnej strednej a severovýchodnej Saudskej Arábie. V roku 1891 bol tento emirát dobytý susedným arabským štátom. V roku 1902 vznikol súčasný saudský štát (tzv. tretí saudský štát). Vznikol tak, že Saúdovec Ibn Saúd (vládol 19021953) znovu dobyl Rijád s okolím a obnovil tam emirát (neskôr sultanát, neskôr kráľovstvo), ktorého územie resp. územie vplyvu postupne rástlo, takže okolo roku 1925 už dosiahol zhruba svoju dnešnú rozlohu. Tento tretí saudský štát sa najprv volal [druhý] Emirát Nadžd (neoficiálne: [druhý] Emirát Rijád), od roku 1921 Sultanát Nadžd, od roku 1927 Kráľovstvo Nadžd a od roku 1932 má svoje dnešné meno, teda Saudskoarabské kráľovstvo. Po Ibnovi Saúdovi v Saudskej Arábii vládli postupne Saúdovci Saúd (IV.), Fajsal (II.), Chalíd (II.), Fahd, Abd Alláh a súčasný kráľ sa volá Salmán. Všetci králi Saudskej Arábie od Saúda IV. dodnes sú synmi Ibn Saúda. 

</doc>
<doc id="660710" title="Letisko Varšava-Modlin" url="https://sk.wikipedia.org/wiki?curid=660710">

Letisko Varšava-Modlin (IATA: WMI, ICAO: EPMO) je medzinárodné letisko, ktoré bolo pôvodne vojenskou základňou. Pôvodne ho otvorilo Nemecko v roku 1940 ako leteckú základňu po invázii do Poľska. Po nemeckej kapitulácii v roku 1945 bolo letisko prevedené pod sovietsko-poľskú kontrolu. Letecká základňa sa uzavrela v roku 2000, pretože sa považovala za bezpečnú pre ďalšie operácie. Nakoniec bola zmenená na komerčné letisko.
Nachádza sa 40 km severne od centra Varšavy v meste Nowy Dwór Mazowiecki a má maximálnu kapacitu približne 2 - 2,3 milióna cestujúcich ročne. Letisko využívajú nízkonákladoví dopravcovia obsluhujúci Varšavu. Od roku 2017 je letisko piatym najrušnejším letiskom v Poľsku s 2 932 639 cestujúcimi, ktorí v súčasnosti využívajú výlučne spoločnosť Ryanair. Letisko sa však pomaly otvára ďalším leteckým spoločnostiam, ako je napríklad miestna spoločnosť Enter Air so sídlom vo Varšave, zatiaľ však iba pre sezónne lety. Hlavným medzinárodným letiskom mesta je však varšavské Chopinovo letisko.
Na letisku sa nachádza nová jednopodlažná budova terminálu pre cestujúcich, ktorá obsahuje všetky odletové a príletové zariadenia a niektoré obchody. Na odbavovacej ploche sú stojany pre 10 lietadiel, pretože tu nie sú tzv. prúdové mosty, na nástup sa používajú autobusy a pešie nástupiská.
Letisko má jednu asfaltovú dráhu dlhú 2 500 m a širokú 60 m v nadmorskej výške 104 m, ktorá má po celej svojej dĺžke aj paralelnú rolovaciu dráhu.

</doc>
<doc id="661042" title="We Are Not Your Kind" url="https://sk.wikipedia.org/wiki?curid=661042">

We Are Not Your Kind je v poradí šiestym albumom americkej metalovej skupiny Slipknot. Bol vydaný 9. augusta 2019 pod hlavičkou hudobného vydavateľstva Roadrunner Records. 
Album We Are Not Your Kind predstavuje pomyselný návrat k nu metalovým koreňom spájajúc prvky ich albumov Slipknot a . Zatiaľ čo prvá polovica albumu je čistým nu metalom, v druhej dochádza k väčšiemu experimentovaniu a je z hudobného hľadiska rôznorodejšia. Skladba A Liar's Funeral prekvapuje pomalými pasážami old-school death metalu, Red Flag zasa koketuje s thrash metalom, Spiders je zvláštna art-popová skladba, Orphan je akokeby vystrihnutá z albumu Iowa obsahujúca ťažkotonážne death metalové riffy a melodické refrény, My Pain je na druhú stranu atmosférická popová skladba ako od speváčky Bjork, Not Long for This World je alternatívnym metalom so silnou príchuťou grunge a záverečná Solway Firth spája death metal a thrash metal.

</doc>
<doc id="665801" title="Fonetika a fonológia slovenčiny" url="https://sk.wikipedia.org/wiki?curid=665801">

Písmená a zodpovedajúce hlásky a fonémy.
Poznámka: Názvy resp. hláskovanie nižšie uvedených písmen (t.j. napr. b - "bé", é - "dlhé e" atď.) sú uvedené v článku Slovenská abeceda.
Vo vyššie uvedenej tabuľke sú, ako vidno, obsiahnuté aj zložky. Podrobnejšie o problematike slovenských zložiek (teda dz, dž a ch) pozri v článku zložka (jazykoveda).
Poznámka: Slovenské samohlásky sú prevažne neutrálne a pod., t.j. v schéme samohlások podľa IPA ležia často medzi dvoma základnými hláskami definovanými podľa IPA. Preto je ich jednoznačná transkripcia v systéme IPA dosť obtiažna.
Dvojhlásky Dvojhlásky (diftongy) v slovenčine sú : 
Z týchto je do oficiálnej slovenskej abecedy zahrnutý len znak ô, ostatné dvojhlásky sa teda považujú len za kombináciu dvoch písmen.
Hlásky a zodpovedajúce písmená.
Nasledujúca tabuľka obsahuje:
Vysvetlivka: in. znamená "podľa iných názorov"
Pokiaľ ide o vzťah slovenskej transkripcie a transkripcie podľa IPA, podľa Pavlíka 2004: "Súčasná slovenská fonetická transkripcia kombinuje znaky IPA a znaky slovenskej abecedy. Je to výsledok jednak historických činiteľov (otázka vzniku slovenskej transkripcie, jej vývoja a tradície) a jednak problém technických možností tlačiarní v minulosti... Okrem toho, slovenská fonetická transkripcia bola vytvorená najmä pre účely pedagogickej praxe a rešpektuje praktické potreby domáceho používateľa. IPA sa dnes v slovenských fonetických prácach (vedecko-teoretického zamerania) bežne nepoužíva." 

</doc>
<doc id="665875" title="Stykovací uzol" url="https://sk.wikipedia.org/wiki?curid=665875">

Stykovací uzol, alebo "dokovací mechanizmus" kozmickej lode, prípadne kozmickej stanice slúži na pevné spojenie kozmickej lode so stanicou, alebo navzájom dvoch lodí, prípadne dvoch modulov kozmickej stanice. Spravidla slúži aj na hermetické prepojenie a vytvorenie priechodu medzi nimi. Niektoré systémy umožňujú po pripojení aj prenos energií a médií, napr. elektriny, kyslíku, vody a paliva.
Základné rozdelenie stykovacích uzlov.
Neandrogýnna (nesymetrická) konštrukcia bola využívaná najmä v počiatkoch kozmonautiky, kedy sa dokovací port kozmickej lode vsúval do dokovacieho portu cieľového telesa. Konštrukcia je jednoduchšia ako androgýnna (lebo jedna časť zapadá do druhej), býva teda i lahšia, ale neumožňuje spojenie napr. dvoch lodí s rovnakým vyhotovením pripojovacieho portu. Vždy je možné spojiť len vyhotovenie samec-samica. Tento systém doteraz využíva napr. Roscosmos na kozmických lodiach Sojuz a Progress., alebo NASA na spájanie modulov ISS.
Androgýnna (symetrická) konštrukcia má pre pripájané teleso aj cieľové teleso identické vyhotovenie pripojovacieho portu. V tomto prípade sa vedia kozmické lode pripojiť nie len k vesmírnej stanici, ale aj medzi sebou. Umožňuje však pripojenie aj nie úplne androgýnnej konštrukcii k androgýnnemu portu, ak má aspoň symetriu základných charakteristických prvkov. V rámci uľahčenia medzinárodnej spolupráce a prípadných záchranných misií sa vytvoril medzinárodný štandard IDSS. Predstaviteľom androgýnnej konštrukcie je napríklad stykovací uzol IBDM (International Berthing and Docking Mechanism) z dielne ESA, ktorý zodpovedá štandardom IDSS, je vhodný pre veľké, i malé kozmické lode, dokáže vyrovnať výchylku dokovania a tlmiť nárazovú energiu. 
Dokovanie a kotvenie rozlišuje somostatné postupy spájania dvoch kozmických plavidiel. Pri "dokovaní", napríklad Sojuzu k ISS sa najprv kozmická loď priblížila ku stanici ISS, zarovnala sa voči pripájaciemu portu stykovacieho uzla a pripojila sa (ukotvila sa). Pri "kotvení" sa využíva pomoc inej lode, raketoplánu, alebo robotického ramena, kedy nie je možné vykonať samosatatný proces dokovania. Kotvenie sa využíva napríklad pri pripájaní modulov kozmickej stanice americkej časti ISS, alebo kozmických lodí HTV.

</doc>
<doc id="666047" title="Alexander Adam" url="https://sk.wikipedia.org/wiki?curid=666047">

MUDr. Alexander Adam ( 26. január 1898, Košice 11. máj 1979, Košice) bol česko-slovenský lekár ftizeológ.
So štúdiom medicíny začal na univerzite v Budapešti a dokončil ho na Nemeckej univerzite v Prahe v roku 1923, pričom medzitým sa zúčastnil prvej svetovej vojny. V roku 1918 bol členom Galileiho revolučného študentského krúžku a literárnej skupiny okolo básnika Endreho Adyho v Budapešti. V roku 1923 nastúpil do práce v Štátnej nemocnici v Košiciach a v roku 1924 už pracoval v Detskej nemocnici v Bytčici, neskôr ako sekundárny lekár. Absolvoval študijný pobyt v Berlíne zameraný na röntgenológiu.
Od roku 1936 pôsobil ako hlavný lekár okresnej nemocenskej poisťovne, no v roku 1938 bol suspendovaný a žil pod policajným dozorom v Lučenci. V roku 1944 ho deportovali do trestného tábora. Ušiel počas transportu do koncentračného tábora Mauthausen a do roku 1945 pracoval ako robotník v továrni na muníciu v Budapešti. Po druhej svetovej vojne pôsobil ako obvodný lekár a lekár nemocenskej poisťovne v Lučenci.
Už od začiatku svojej lekárskej praxe sa špecializoval na ftizeológiu. Popri tradičnej hygienicko-dietetickej terapie „využíval novú metódu – pneumotorax, s ktorým dosahoval dobré výsledky“. Viedol preventívnu protituberkulóznu poradňu a v roku 1963 založil protifajčiarsku poradňu v Lučenci a neskôr aj v Košiciach.

</doc>
<doc id="666397" title="Majstrovstvá sveta v ľadovom hokeji hráčov do 18 rokov 2010" url="https://sk.wikipedia.org/wiki?curid=666397">

Majstrovstvá sveta v ľadovom hokeji hráčov do 18 rokov 2010 boli v poradí 12. MS tejto vekovej kategórie. Konali sa od 13. do 23. apríla 2010 v bieloruských mestách Minsk a Bobrujsk.
Turnaj skupiny A v rámci I. divízie MS 2010 sa hral v Herningu v Dánsku od 12. do 18. apríla 2010.
Turnaj skupiny B v rámci I. divízie MS 2010 sa hral v Krynici-Zdróji v Poľsku od 11. do 17. apríla 2010.
Turnaj skupiny A v rámci II. divízie MS 2010 sa hral v Narve v Estónsku od 13. do 19. marca 2010.
Turnaj skupiny B v rámci II. divízie MS 2010 sa hral v Kyjeve na Ukrajine od 22. do 28. marca 2010.
Turnaj skupiny A v rámci III. divízie MS 2010 sa hral v Erzurume v Turecku od 8. do 14. marca 2010.
Turnaj skupiny B v rámci III. divízie MS 2010 sa hral v Monterrey v Mexiku od 14. do 20. marca 2010.

</doc>
<doc id="668222" title="Petr Kellner" url="https://sk.wikipedia.org/wiki?curid=668222">

Petr Kellner ( 20. máj 1964, Česká Lípa – 27. marec 2021, Chugach Mountains, Aljaška, USA) bol český podnikateľ, majoritný vlastník holdingovej spoločnosti PPF Group NV registrovanej v Holandsku a najbohatší občan Česka. V rokoch 2007 až 2013 bol členom správnej rady talianskej finančnej skupiny Assicurazioni Generali, ktorá spoločne s PPF tvorila medzinárodny poisťovací holding vlastniaci aj Generali Česká poisťovňa .
Americký časopis "Forbes" ho do rebríčka najbohatších ľudí sveta pravidelne uvádzal od roku 2006. K augustu 2016 Kellnerov majetok odhadol na 11,4 miliardy dolárov, čo znamenalo 102. miesto v rebríčku najbohatších ľudí sveta, podľa agentúry Bloomberg zaujal 78. miesto s odhadom hodnoty majetku na 12 miliárd dolárov (viac ako 300 miliárd korún). V roku 2018 potom obsadil 88. miesto na svete s čiastkou 15,5 miliardy dolárov. V apríli 2020 "Forbes" majetok odhadol na 14,9 miliardy dolárov (približne 373 miliárd korún) a v rebríčku svetových miliardárov ho zaradil na 69. miesto. 
Petr Kellner sa narodil v Českej Lípe, mladosť prežil v Liberci. V roku 1982 vyštudoval Stredné ekonomickú školu v Liberci, v roku 1986 Vysokú školu ekonomickú v Prahe, odbor ekonomika priemyslu. 
Petr Kellner zomrel 27. marca 2021 pri nehode helikoptéry Eurocopter AS 350 na Aljaške severne od ľadovca Knik "(Knik Glacier)" v pohorí Chugach, asi 80 km východne od mesta Anchorage, pri tzv. heliskiingu.
Petr Kellner pracoval ako referent podniku zahraničného obchodu Strojimport Praha a potom ako asistent produkcie vo Filmovom štúdiu Barrandov.
V roku 1991 Petr Kellner, Milan Maděryč a Milan Vinkler spoločne založili v Tepliciach PPF investiční spoločnosť (od 1997 bola založená nová spoločnosť PPF ). Prevádzkový kapitál získali z prostriedkov štátneho podniku Sklo Union as Teplice jeho top manažéri Štěpán Popovič a Jaroslav Přerost, za čo sa stali členmi predstavenstva PPF. Išlo údajne o 40 miliónov korún. PPF neskôr pôžičku bezo zvyšku splatila. Ďalšie okolnosti vzniku PPF nie sú úplne jasné, podľa Vinklera mal napríklad Maděryč podrobnú predstavu, ako bude privatizácia prebiehať, pretože sa neoficiálnou cestou dostal k materiálom ministerstva financií, čo sa ale nikdy nepreukázalo.
Kellner sprivatizoval a transformoval Českú poisťovňu, ktorú v roku 1996 zverili PPF do správy vtedajší akcionári za účasti vlády Českej republiky. Minister financií Ivan Kočárník sa po odchode z vlády stal tiež členom jej najvyššieho vedenia. V roku 2008 sa Česká poisťovňa stala súčasťou spoločného podniku PPF a talianskej Assicurazioni Generali sa menom Generali PPF Holding (GPH). V tejto súvislosti bol Petr Kellner zvolený členom správnej rady poisťovne Generali, odkiaľ odišiel v marci 2013, a to po predaji časti podielu PPF v GPH. 
Do roku 2010 sa PPF stala jednou z najväčších investičných skupín v strednej Európe. Pôsobí nielen v Európe, ale aj v Rusku, v Ázii, predovšetkým v Číne, aj v USA. Petr Kellner bol zakladateľ a majoritný akcionár skupiny PPF. Skupina investuje do radu sektorov od bankovníctva a finančných služieb cez telekomunikácie, biotechnológie, nehnuteľnosti, maloobchodné služby e-commerce), poisťovníctva až po poľnohospodárstvo a pôsobí v Česku, na Slovensku, v Rusku, Kazachstane, Francúzsku, Nemecku, Spojenom kráľovstve, Číne, Vietname, USA ako aj v ďalších krajinách. 
Podľa novinára Erika Besta bol jedným z piatich najvplyvnejších ľudí v Česku. 

</doc>
